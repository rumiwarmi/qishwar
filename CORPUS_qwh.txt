Presidente de la republica don Augusto B. Leguía kaykaptinmi, karqan Ley Vial.
Kay Waraschaw qallaykurqan agosto de 1921.
Tsaypin nuqapis kaykarqaa ishkay chunka watayuqnam.
Orden karqan uryayaanampaq chunka puwaq watapita asta huqta chunka watayuq.
I estrictamente uryayaanaq huqta hunaq, semana enteru, kada huqta killachaw.
I watachawna uryayaq chunka ishkay hunaq.
Tsay uryaman estansyankunata qayaykaayaptin, mana aywaqqa konsideradu kaq.
Allaapa rigornash listata entregariyaq tuna kargukuna.
Waraaninqa subprefektupitanam ofisyu chaaramuq.
Tsayta presu chaaratsiyaptinqa kwartelllapitana uryatsiyaq mallaq mallaqta, i mana huqta hunaqllapistsu, sino uryatsiyaq ishkay semana.
I despwes ni quyaqtsu ni ima komprobantin.
Tsayqa kada ratu tsariyaq polisiyakuna.
Allaapa tsaypin polisiyakuna nunakunata sakyayaq.
Tsay obedyenti nunakunataqa huqta killapaq semana enteru uryariyaptin quyaq: komprobantin, kima reyalnin, huk sanwichin, huk aptay kukan, kima sigarillun, huk chaqa aswan i huk kopa washkun.
Tsaytash chaskiyaq llapan semana enteru uryaq.
Kada hunaq uryayaq kada kwadrillachaw pachak ishkay chunka nunayanmi.
Wamayaypaq atskam nuna kaykuq.
Shayaamurqan desde Pirapita patsaymi Warasman uryaq.
Nuqakuna uryayarqaa Waraspita Mullakakamam.
Tsaypita uraypaqa qichwa nunakunam uryayarqa.
Qallayaamuuna witsayqa karqan kusa allim eramyentakuna, lampapis, pikupis, baretapis, mushuq.
Tsaymi qallanan witsayqa alli abansayaamurqaa.
I despwesnam limpu llapan eramyentakuna qumpayaakurirqan, i tsaynam mana abansakarqanatsu.
Allaapa sasam kaykurqan mayta purirninpis.
Manam dehanatsu karkan tsay qumashqantsik komprobanti.
I mana tsayyuqtatsun polisiyakuna tarikayaamaq, kushishqanam hiqaratsiq uryaman.
Ni “uryashqanam kaa,” nishqapis, manam wiyakuyaqnatsu.
Nuqa waktsa kayniiwan rantim uryapukuq kaa, kikiipata tinkuratsir.
Tsaymi kachayaamaqnii, quyapa almorsatsiyaamaq mirkapaa rurayaamaq.
I tardipa senatsiyaamaq.
Tsaymi kushishqa uryakuq kaa.
Tsay komprobantipa hutinmi karqan 'Conscripción Vial'.
Tsayyuq kaqqa imachawpis allaapa respetadum kaq.
Waraschaw demandakushqapis puntata watukakuyaq tsay komprobantitaran.
Tsayyuq kayaptinqa, hina oram imaykachawpis atyendikuq.
Mana tsayyuqtaqa manam kasuyaqtsu.
Manam huk polisiya pasariqtsu mana tsayta watukarishpaqa.
Tsay llapan trabahuta rurayarqa tuna nunakunallam.
I kalli nunakuna pagayaq qillaychawmi huqta solta.
Tsayta pagaykur manana mas yarpakachayaqtsu.
Myentras nuqakunaqa esklabunawraq uryaq kayaa, manam tsay polisiyakuna ni sikyera ishpaq yarqurinata munayaqtsu.
Waapus, chikutinkunawanmi uryatsikunaq.
Manam pasaq nunakunata konsyentiyaqtsu hinalla pasariyaananta, sino uryatsiyaqran.
I wakin nunakunaqa mana uryananraykur qillayninkuna pagaykuyaq.
Tsayta mañaykurnaqa allaapan kaykuyarqan tsay polisiyakuna.
Qilanaykar uryayaptinqa, mana mantsashpam chikutiwan nunakunata latigukacharkuyaq.
Tsaynawlla uryaykaatsiyaptinmi, abansakarqanatsu, limpu eramyenta ruquyaakuriptin.
I llapan nunakuna limpu tinkuratsiyarqa obligasyonninkunata.
Tsaynam yapay kaqchawqa qallaykurqan kada nuna kikinpa eramyentanwan.
I chukru patsakunachawqa limpu perdikuriq, ni abansakarqanatsu.
I nunakunaqa yapayna limpu tinkuratsiyaq watapaqna i uryaqa miraqnatsu.
Tsay uryarsiq hefe kanaq Victor Rebollar.
Paymi allaapa mantsaypaq karqan.
Paypa firmanran baliq komprobantichaw i konsehupam.
I paymi kaynaw riq: “Manam ni pi uryaykaatsiptii kaypa pasanatsu mana komprobantin kaptinqa.
Uryarirran pasanqa.
Manam Diospis pasanqatsu mana komprobantinta rikaaratsimarnayqa, ni kurapis ni pipis.
Nuqam kaa kaychaw llapanpita mas pwediq.”
Llapan nunakuna tareyanta tinkuratsiptin, ninaq, “Yapayna qallayaatsun uryar, kananqa adelantadu.”
Nishpa uryaykatsinaq ishkay kima watapaq.
tsaypinqa kanaqnatsu ni ima gratifikasyon, ni kima reyal ni kuka ni ima.
Trabahuqa kaykuq mas horsaduraq.
Naqana Waraspita shamuq Shirapuquchawna kaykaptin, uraa uraa, qichwapita shamuq tumaramunaqna Uchuyakuta.
I porfin unayta topaykatsiyaanaq Mullakachaw.
Tsay topashqan hunaq sellamash fyesta kaykunaq tsaychaw.
Tsay naani pasanaq kanan asyenda wayi kaykaq ladupash.
Qipataran mas uraapaqa derichiyarqan.
Tsaychaw topariptin, niyarqa nunakuna, “Kananqa manachi maytapis aywashuntsu.”
Nikaayaptinmi, yapayna orden karamurqan uryaq aywayaanapaq Waras – Kasma naanimanna.
Tsaymi aywayarqaa Kalikantupita witsaypam asta Kanshanqan.
Tsaymi estansyakuna uryashqan semanachawqa fyesta kaptinpis, manam ni pi nuna kedaqtsu.
Allaapa rigor kaptin, sellamam mantsaykuyarqan.
Fyestakunachaw kayaq warmikunalla i awkis nunakunalla.
Ampillapam llapan nunakunaqa kaq.
Manana ni ima gratifikasyon kaptin, nunakuna allaapa renegashpanam uryayarqan.
Tsaynaw kaykaptinllanam tsay gobyernuta derokariyarqan i hunta militarna podernam yaykurirqan.
I presidente de la hunta militar karqan Sánchez Cerro.
Paynam proibiramurqan manana pipis debaldi uryananpaq.
Tsaypita uryayarqan pagadunam munaq kaqkuna.
En 1925 konektakaarirqan caretera Waras i el Kallehon de Waylas.
Tsay watam chaatsiyaamurqan tuqlishqata huk awtuta.
Maa, apatsimunaq señor prefektu wantuypa.
Tsayta Waraschaw armariyaptin, purir qallaykamurqan.
Tsayta rikaykur warmipis ullqupis sellama kushishqa rikaarakuyaq.
Wamrakunanaqa mitsikuqpis aywayaq Mullaka frentinllatanam.
Sellama kushiyaq rikaykurqa despasyollam puriq rikaakuyaanapaq.
Tsay unayna pasakaakushqanchawnam kay Chonta asyendachaw uryapukuq kaa rumikunata tirur.
Tsay arendataryu allaapa alli nuna karqan, don Domingo Zimic, don Juan Leo marka mayin.
Tsaychawmi uryaq kaa, mikuychawpis o qillaychawpis pagamaq.
Tsaychaw kaykaptiimi, huk bes ofisyu tenyente gobernadorman chaaramurqan subprefektupita presu aywayaanaapaq kimaqpaq.
Tsaynam tenyente gobernador presu hiqaratsiyaamaq.
Subprefektuchawnam taririq kayaa don Esteban Zimicta.
Tsaynam niyaamaq, “Taytaykuna, nuqallaami qayatsiyarquq.
Kanan aywashun Kanshanqantam.
Qamkuna tirador kayanki.
Nuqam kontratista kaa.
Pagayashqayki kusam.”
Tsaynam mantsakashqa niyaq kayaa, “Manam nuqakunaqa yachayaatsu tirador kayta i manam ni kargaytapis yachayaatsu.
Mehor hukkunata ashikuriykuy.”
Tsaynam don Estebanqa kaynaw niyaamaq, “Mana yacharninqa, taytay, laduuchawmi taakuykaayaamunki chaqchakurlla i punukurlla.
Don Estebanmi sudaypa sudar uchkukuykaamunqa.
Kaq kaymi barenukuna, kaymi martillu.
Lunis quyalla uryar qallayay.
I amana ni imata piñatsiyaamaytsu.”
Tsayna eramyentankuna apakurkur kutikayaamuq.
Lunisna qallaykuyaq ishkaq uchkur i huk kaq yanaqinkunata churariyaq bareneru.
Tsaymi yachakaariykur, kusa abansaykurqa.
I pesakuq kaa mana unayna aywakushqaata.
kusam ganarqaa.
Pulgadapa pagayaamaptin, kada semana chaskiq kaa atska qillaytam.
Tsaynawmi karqan karetera ruray.
Llapantam yarparaykaa.
Don Esteban Zimic allaapa sobradu i mantsaypaqmi karqan.
I 'pishtaku' niyarqanmi.
Tsaymi mantsayarqaa.
Trese disyembre de 1941 hunaqmi quya-quyalla rahukunata tsayraq inti pintaraykaamuptinmi, qapariqta wiyayarqaa imayka atska abyon waqaqtana.
I Waraschawqa mana ni imata maakushpa, riku nunakunaqa hawka punupakuykaayaanaq.
I tsay killa allaapam tamyakuna kaykurqan.
Nuqa karqaa tsaypin chunka watayuqnam.
Wayiichaw kaykaptiimi, wiyarqaa warmikuna qapariqta.
Tsaynam nuqaqa ayqirqaa eskwelamanna i tsayman maestrupis mantsakashqa nimarqan, “Imachi waqan? Maa, koriy taqay hirkata.”
Tsay hirkachawnam kayaanaq atskaq nunakuna.
Rikaykaayaanaq.
I nuqapis qawarpurqaa.
Siqsiqpampa chakintana tumaramunaq atska putka yaku.
Rikaaraykaayaptin qirukunatapis siqirkuryan apakamurqan.
I despwesnam chaarirqan Solispa wayinman, mushuq usharishqallaman.
Tsaytam rikaaraykaayaptii tsukllatanawlla pallarkun, apakurqan enterullanpi.
Naqana Mullakaman chaykatsirnam, wayi mashtakaakurirqan.
I Mullakapam waru karqan.
Tsaytapis rikaaraykaptiimi, hiqaratsirqan.
Kay Chontataqa komo las ochonawmi pasarqan.
Papaaniipis hornalkunawanmi aywarqan hara uryaq mayu hananta.
Nikaptinmi qaparir qayarir mayu waqtakurinaq.
Tsaymi paypis nunankunawan aywakayaamunaq witsaypa.
Tsay diya, sabadu, manam estudyupis karqatsu.
Maestruukunapis aywakurqan Warastam mantsakashqa, “Wayiipis ushakashqachi.
Imatam paniitapis tarishaq?“
Llapan nunakuna warminwan tsurinwan sellama ayllukaykaayaamurqan kapillam, “resakushun,” nishpa.
Tsay diyakunaqa allaapam resakuy kaykurqan, imanakaqpis.
Tsay las dosinawmi, nunakuna niyarqan, “Ya baharishqanam.
Aku aywashun.
Ashimushun ayakunata.
Kisaa hitarpaykaayan tsay uraychaw.”
Nirninmi aywayarqaa.
Tsaymi nuqapis aywarqaa i manam ayataqa tariyarqaatsu.
Qirukunallam llutaypa karqan i shumaq shumaq shukshukunam karqan.
Tsaychawmi nuqa tarikurqaa huk shumaq waytata qirupita rurashqata.
Tsaytam wayiiman apakurqaa.
Kanankamam wardaraykan.
Tsay alubyon Chonta nunakunataqa, ishkayllatam, apashqa.
Manam yuriyashqatsu.
Hukmi karqan Brigida, chakwanna.
Empleada kallarqan.
I huknam tiyuukuna Feliciano Reyes, estudiante.
Tsayta manam tariyashqatsu ni maychaw.
Qoshaqucha qucham kanaq Qohuprahu chakinchaw.
Tsayman allaapa yaku ayllukaykunaq rahukunapita.
Quyapa, a las seis de la mañana, yakuqa yarqakaramunaq allaapa qaparishpa.
Tsay limpyu yaku tikrakurinaq pura yana mantsakaypaq.
I Waraschawqa trankilu kakuykaayaanaq quya-quya.
Wakin shariq kaqpis uryankunachawna.
Hina shamuq quchaqa charpamunaq hawan quchamanna, tsay Hirkaqucha niyashqanmanna chaakurpunaq.
Tsayna atska yakuqa rebalsar qallaykamunaq.
Nikashqanta rachiramunaq tsay quchapa kuchun, i yaku korimurna, qashqaramunaq limpu.
Tsayna ishkan quchapa yakun aywakayaamunaq, wamayaypaq atskana rumikunata, qaqakunata, montikunata apamur, llapan tarimushqantaqa pitsaypa pitsar.
Tsay llapan yaku shamur chokaykunaq huk hirkawan.
Tsaynawna llapan belosidaanin baharinaq.
Tsayna qallaykamun ramakaypana tsay Killkay mayupa, llapanta pitsar.
Nuqa riqirqaaran tsay Wankata niyashqanta; shumaq lameda karqan.
Tsaychawmi qatuyaq qichwapita shamuqkuna.
Tsay rurinkunachaw karqan chakrakunapis puru waytalla murushqa.
Taksha wayikuna karqan i mastanam ruraraykaayarqan, alli wayikunata, riku nunakuna.
Tsay atska yaku shamur, limpu usharamunaq tsay Killkay mayu ladunkunata, montitapis, wayikunatapis pitsaypa pitsar.
Quntatakurllana limpu yana pukutanaw tsaparinaq.
Yaku qapariptin i qaqakuna qumpanakuptin, manana ni imata wiyayaanaqtsu.
Limpu yaku huntakarkamuptin, wayikunapita nunakunaqa yarqapakayaamun, limpu mantsakashqa, ayqikur, tsarinakur hanchanakur, tsurillankunata hanchakurkur.
Wamrakuna awkiskuna manana ayqita pwediq kaqqa hinallanllachawna qunqurikuykuyaanaq, resakur, Tayta Dyos mañakur.
Yaku huntashqa wayikunapita safayaq yachaqkuna mamannaq, taytannaq, tsurinnaq; syempri kada familyapita faltanaq ishkaq o kimaq.
Tsaytsikasaq puqushqa montikuna siqikarqa tsakakaykuryan yakuta latiykurqan.
I tsay tuqlikaptinna, mas yakukunaqa ushaykurqan huchupakur.
Tsay rumiwan montikunawan pichukarna limpu yakuqa quchakaakurkunaq, tsay quchakuna tuqlikarqa, yaku yarqakaramun mas waapuna mantsakaypaq.
Tsay mantsakashqana, Waraspita nunakunaqa aywakuyaanaq pelataraq Rataqinwa witsayta.
I mas alto hirkakunapita rikaaraykaayaptin, limpu yaku huntarinaq Kolayhyu Libertaaman, iglesya San Fransiskuman i salon de aktosman.
Nunakunaqa limpu lokuyashqana mantsakaywan, tsay rarakunapita rikaaraykaayaptin, ushakaarin tsay mushuq tsaka, Eskwela de Artes Ofisyos i mas rikukunapa wayin.
I nunakunaqa qaparir qayarir ashinakur aywakuyaanaq tsay otel de turistas, tsayraq usharishqaman, ratakuq.
Nikaayaptin tsaymanpis yakuqa huntarinaq.
Tsayna wakin nunakunaqa lluqakurkuyaanaq tsay wayi hananman.
Nikar mas yaku huntar, huklla tsay alli wayitapis pallarkamunaq enterullanpi.
I despwes, tikwaramunaq llapan nunantin yakuman.
Wakin nunana wayinkunallachaw wichqapukarkayaamunaq llapan familyankunawan Tayta Dyosman resakurllana i ushakaariyaanaq limpu.
Wakin nunakunana wayinkunaman kutiyarqunaq qillayninkunaman.
Tsaykuna manana mas yuriyaanaqnatsu.
Hatun mayumanna hiqakurpunaq atska nunan qarachashqa.
Ayqiraykaqkunapis safayaanaqnasu.
Llapanta yaku ayllurkunaq.
Tsay ishkay oratanawqa mananam ni imata rikaayaanaqnatsu sino limpu rumikunallatanam.
Intiqa achachaaramurqun limpu arenawan, tsay luyaq rumikunawan tsarinakuykar.
I ayakunaqa mayu ladunkunachaw limpu hitatakur – kawaykaq kaqkunaqa kuyupakayaamun, qaparir qayakur – rikrannaq, chankannaq, piqannaq ayakuna limpu tsamqashqa, pachankunapis pashtashqa, qishyaq warmikunapa wamrapis ulluykaamur.
Ni huk aya enteruqa kanaqtsu.
Sellama tsay diyakuna waqakuy kanaq.
Pedregal witsaychaw rataraqkuna kutipakuyaanaq tsay alubyon pasashqanman.
Tsay kada ayata tarir waqakuyaqlla i ospitalman aywar tariyaq yamtatanaw pelashqata.
Tsayshi ashiyaq quwankunata, warminkunata, tsurinkunata.
Tsay ayakunata awchir-awchir ni tariyaqtsu.
Tsay mantsakashqa Waraschaw qayashqanyaqshi, wakin indyukunaqa suwakur kayaanaq.
Tsayshi Patay uraychaw, Kinwaqucha uraychaw, nunakuna qaparikaayaptin, manash tsaytaqa sutariyaqtsu, sinoqa imapis kaqta si allibwenu, ayllupakuykuyaanaq menos ayata ni qaparikaqkunata.
Tsaychaw wanuyaanaq waranqa waranqa.
Markaq uraychaw aya hina hitarakunaq.
Tsay aylluykur apayaanaq ospitalman qurakunawan tsaparkurlla.
Tsay alubyonchaw killatsakuyaanaq ayata tarikuykar.
Partes partesqa manam kareterapis karqantsu.
Tsaymi qichwa nunakunapis puriyarqan kay Chontepa.
Tsay alubyon kariptin, misyones karqan.
Tsaychawmi limpu puqushqa awkiskunapis kasakuyarqan mantsakar ushashqa.
Tsaynawmi karqa hatun desgrasya Waraschaw.
Huk awkismi willamarqan tsay ayakunatash montonaykuyaanaq ospitalman.
I ampipa ni pi taapaqtsu pampachaw.
Tsayshi ayakunata allqukuna waraq-waraq mikukuyaq.
Tsay awkis aywaqpistsu allqukuna qarquq wamayarnin.
Nawpataqa Chontayoq i Chikney kayaanaq huk estansyalla Chontayoqlla desde Paqtsaqpita asta Qullanayaq.
Tsaymi kanan iglesya kashqanchaw rurayaanaq takshalla kapillata pantyon ladunchaw.
Tsayllam unay kanaq.
Willakuyan tsay mayor nunakuna shumaqshi takshallapis.
Kanaq kusa pintashqa.
Llapan retablupis pirqakunachawpis dibuhashqa kanaq santukunash.
Nunakuna mas mirayaptin inlisya allaapa takshana kakurinaq.
Tsaynam pensayaanaq llapan huntachaw tuqliriykur, mas hatunta rurayaananpaq.
Puntata tuqliyaananpaq yupanakuyaanaq “ayka nunash kantsik,” nirnin.
Segun yupariykur, tuqliriyaanaq kapillata.
I llapan santuta gwardayaanaq eskwelallaman.
Despwes qallaykayaamunaq hatun sanhapita rumikunata ashtamur.
Killa tsaariyaanaq tsaynaw rumita ashtakaykamurlla.
Alli shuynish kada hunaq rumi shamuykuq.
Kasadupis, solterupis, byudukunapis kada hunaq ashtayaamuq rumita.
Rumita tinkuratsir qallaykuyaanaq sanhata uqtir simyentupaq.
Pantyon laduman mas yapayaanaq.
Tsaypitash atska ayakunata hurquykayaamunaq.
Tsaytanash wakin nunaqa shumaqlla ayapa piqanta hurqurir apakuyaq “wayita taapamunanpaq,” nishpa.
Wakinna apakuyaq wertankunata taapananpaq.
Tsay kalaberakunata i maqshunkunatanash pelaykuyaq simyentuta pirqarnin.
Allaapash atska tullukuna kaykunaq tsaychaw.
Porfin simyentuta ushariyaanaq.
Qallaykunaq tikata sutar.
Kada kasadu sutanaq pachak tikata.
Solterukuna i byudukuna sutayaanaq pitsqa chunka tikata kada uno.
Tsayshi llapan tikata sutariyaptin, enteru pampakunachaw sellama mashtaraykunaq.
Tsayshi tsay pirqaychaw albañil kanaq don Tomás Pantoja i Manuel Velásquez.
Ishkanshi ladu ladu tsariyaanaq pirqata.
Tsaypin tyempu ishkanllash kayaanaq albañil.
Porfin pirqa winar qallaykamunaq kada hunaq mas i mas.
Tsaypin tyempuqa allaapa unidush nunakuna kanaq.
Kushishqa kada hunaq uryakiikuyaq.
Tsay pirqaman alli shuynitash churayashqa ryendakunata tsaqllakunata pirqata tsaranampaq.
Porfin pirqata ushariyaanaq limpu.
Tsayllachawna makwa tehawan tsapaykuyaanaq mana tamya pirqata malogrananpaq.
Shamuq watana llapan nuna huntulla sutayaanaq tehatana, allpata seminaryu asyendapita apaykamur.
Hatun posuta uchkiikur winayaanaq.
Tsaychawshi pichuyaanaq.
Teha sutaq maestrukunaqa atskaq kayaanaq, teha taqllaq, wakin nunakuna esterkukunata ayllur, wakin esterkuta usmaykatsir makinkunapa kuparnin.
Tsaynawshi tehata ratu rurayaanaq.
Awkis chontanukuna sutaykuyaanaq llapankuna ysanapanakur.
Sutaykuyaanaq pitsqa waranqata.
Tsay llapan tehakunata manana ni mayman gwardayta pwedir, gwardayaanaq hayaq wayinkunaman.
Llapan chawa tehata tsakiriptin, gwardaykur, alistar qallayaanaq kullukunata kuwayaanampaq.
Hinantinpita aylluykayaamunaq tronkukunata.
Kullashpita alli shuyni ayllukaykunaq.
Tinkuna kullukuna listuna kaptin, alistayarqan kuwayaanampaq.
Llapan unidu karnin, limpu kuwariyaanaq.
Elariptinna ashtayarqan llapan tehata plasaman.
Tsaychawmi shumaq pelaykuyaanaq.
Tsaypinnash kargaykuna kayaanaq: ahenti munisipal, Felipe Zarzosa; tenyenti gobernador, Bonifacio Reyes; alkalde i fiskal mayor, Tomás Pantoja: i fiskal menor, Luciano Reyes.
Tsay mayor kargakuna mana iglesya ushayta munayaanaqtsu.
I mas chunkaqshi nunakuna kayaanaq kabesillakuna.
Peru paykunapis ima rurayta pwediyarqatsu mana mayor kargukuna parlakuyaptin.
Ahenti munisipalta niyaptin, niq, “Manam ni pipa haqan kaatsu, nuqa mana ganashpa uryatsikunaapaq.”
Lomismu niyaq tenyenti gobernadorta: “Mandakayaamii nunakunata.
Limpunam tyempu bensimantsik.”
Lomismu ninaq don Tomasna.
Leyirinaq tsay akta rurayashqanta.
Kusa allish tsay akta.
Rurashqa kanaq don Julián Torres.
Tsaypin tyempu alkalde pedaneo kanaq.
Tsay akta apakurkur, aywanaq Warasta don Tomas Pantoja.
Tsaynam chaarinaq subprefekturaman aktanwan.
Tsaynam ninaq subprefektu, “Kananmi, shay, qushqayki ordenniki llapan qila nunakunata waskaykiwan latigushpa uryatsinaykipaq.”
Nishpa mandarinaq sekretaryunta.
Payna don Tomasta ninaq, “Shamuy, shay.
Leyita yachankiku?” Nishpa mañarinaq libretanta.
Tsaychawnam leyirinaq: “Mana leyita yachantsu,” nishpa, porke boletuta hurquptin, tapunaqtsu, “Leyita yachankiku o manaku?” nir.
Sekretaryuqa ordennin rurarapunaq kaynaw: Ama kasuyaytsu kay fiskalta.
Munarqa, kikin ruratsitsun pagakuykur.
Manam ni pi mana ganashpa uryanantsu kananqa.
Tsaynaw eskribikur, entregarinaq don Tomasta, “Eeway, shay.
Uryatsinki latigushpa tsay qila nunakunata,” nishpa.
Tsaytanash apanaq subprefektuman firmanampaq.
Payqa mana leyirishpa tsarirkur, apuradu firmarinaq.
Despwes entregaramuptin, don Tomasqa punkuta yarqaramur leyirir, kutikatsinaq sekretaryupa mesanman.
I despwes llakishqa ewkunaq.
Chontaman kutikamurninna yapay aywarqunaq tenyenti gobernadorman, “Maa, kanan aywaykuy ahenti munisipalman.
Kisaa kananqa 'qallashun' ninqa imatapis.
Ishkayki mayor kargukuna parlayaamuy.
Tyempun ganamantsik.
Qallaykamunqa tamyanam.
Tsayqa uryanapaq allinatsu kanqa.”
Tsaynam tenyenti gobernadorqa aywarqunaq ampiampilla quyapa.
Tsaynash chaarir taririn wayin waqtanchaw ispar purikaanaq.
Tsayna nin gobernadorqa, “Don Felipe, hukllari inlisyata ushaykatsishun.
Manataq ni ima faltannatsu.”
Tsaynaw don Felipeqa nin, “Ama kaychaw fastidyamaytsu.
Manam haqaykitsu kaa, ni qampa ni Tomas Pantojapa.
Allaapa fastidyashuptiykiqa, kay ismaynin apapii.
Ama fastidyamaytsu.
Kaypita yarquy.
Munarqa, ruratsikuyay.
Manam nuqa ni pipa haqantsu kaaq.”
Tsaynam tenyentiqa waapu chaarirqunaq.
“'Qam ayway' nimanki 'tsay nunaman!' nuqa kolerakunaapaq.
Manam munantsu.
Munarninqa shuyashun paypa ganasnin kashqanyaqshi.
Tsaynash don Tomasqa pensarirqunaq pwestuman aywayta.
Tsayshi pwestuchaw kanaq hefe kabulla.
Paytana rogarqunaq atskata rurun apaykur.
Tsayna kaboqa kushishqa chaskirinaq.
I despwes llapan imanaw kashqanta willariptin, i aktata rikaaratsiptin, ordennin aparatsimunaq tenyenti gobernadorman: “Apamii ahenti munisipalta i llapan kabesillakunata kay despachuuman kay aktachaw firmayashqanta entyenditsinapaq.”
Tsayna don Tomasqa entregarirqunaq ordenta gobernadorman.
Tsayna llapan kabesillakuna niyaanaq, “Nuqakunaqa listum kayaa kapillachaw uryayaanaapaq.”
Tsaynaw niyaptinna aywarqunaq.
“Kaynawmi orden, don Felipe, presu aywanaykipaq.
Apuradu inlisyata qallatsiy.”
Tsayna Felipeqa yapay kasi maqarqunaq tenyentitaqa.
“Ama fastidyamaytsu.
Ismayta apay orden qumuqman.
Manam ni pita haqantsu kaa.”
Tsaynaw waapu kaptinna, tenyentiqa kutiramur, aywarqunaq pwestumanna kwenta quq: “Manam tsay nunaqa munantsu.
Kaynaw kaynawmi nimarqun.”
Tsaynaw, kaboqa fetinta tsarirkur allibwenu maqakiikurqunaq tenyentitaqa.
“Konke kaynaw nishurqunki? Manaku ullqu kanki? Manaku tsaynaw apamunkiman tsay nunata? Ayway, tsaynaw apamunki a golpes,” nishpa.
Limpu wilukacharkur, nirqunaq, “Sitsun mana waray kayman chaatsimunki, qamtam karselman apatsishqayki. Kaypita, floho.”
Tsayna tenyentiqa kusa kastigashqa shamuykur, waranin quyaqa madrugadu aywarqunaq chunka ahentiwan apamunampaq.
Tsay diyaqa waapu kaykaqta llapan tsarirkur hiqaratsiyaanaq pwestuman.
Tsay malkreadu nunataqa chaaratsiyaptin, kaboqa nirqunaq, “Imataq hutiki?“
Tsayna nin, “Felipe Zarzosam.”
Akta tsarirkurna, kabo nirqunaq, “Pitaq kaychawqa firmashqa?” Felipina nin, “Nuqam ahenti munisipal karnin.”
Tsayna kaboqa nirqunaq, “Imanirtaq mayor karu i kabesilla kaykar inlisyata uratsinkitsu? Todabia kaynaw nirqunki, lisura.”
Nishpa, kaboqa maqakiikurqunaq Felipetaqa hetar kutar, fetiwan shiqir.
I tenyentiqa llapan nishqanta limpu shimpipaykurqunaq, “Ismayta mikiy i apay.”
Nishqanta, masraq kaboqa maqakuykurqunaq.
“Kananmi kikiki mikunki kay kwartelchaw ismayta.
Konke tsaynaw nirqunki, allibwenu maqashqa.
I ismayta mikurir kanantaami aywanki karselman.”
Nishpa, ofisyuta rurar qallaykunaq kalabosuman llawirir.
Tsaynaw tikrarirnash, ahenti munisipalqa waqallapa rogarkurqunaq, “Don Tomás, hurqaykamay.
Waraytaami qallashun kapillata.”
Tsaynash rogarqunaq Felipeqa kabutaqa, “Señor, ama karselmanqa pasatsimaytsu.
Waraytaami inlisyata qallatsishaq asta ushashqanyaq.
Mananam mas tsaynaw kallaqshaqnatsu.
Waraytaami qallatsillaa.
Ama aktsay kaykuytsu.”
Tsaynaw niptin, kaboqa allibwenu notifikaykur aseptanaq: “Sitsun mana waraytaa qallatsinki, waraytaa, tenyenti, kutimunki.
Kaypitam aywanqa gwardyakuna limpu leyashqa karselman derechu apayaanampaq, porke kay nunaqa tsaynawparan yachakunqa ullqu kayta.”
Tsaynaw chunka-chunka kunaykur qarqaramunaq kalabosupita.
Tsaynash kutikamunaq allibwenu kolerashqa, Waraspita kusa maakukurikur pasaypa mushuq nunana.
Chaykamur ora limpu nunakunata notifikarinaq, “Uryam waray qallan,” nishpa.
Waraanintaashi qallaykatsinaq qirukunata labratsir, yesuta aqatsir, sellama waapu.
Mana uryaqtaqa embargar, wayinman qilakunapam yaykuykur, wallpatapis o hakatapis tsarir, tsayta uryaq nunakunapaq arutsir.
Allibwenu bibuyashqa kastigaratsiyaptinraq.
Porfin imanawpis kapillata ushariyaanaq.
Asta ponchumpash mituta qarachanaq tsay don Felipe.
Tsayta techar ushariykur, llapan nuna hitapunakuyaanaq pirqata solakyaayaanampaq.
Wakin kushishqa rurayaanaq.
I wakinqa mana mitutapis puqutsishpa.
Feyum tsay solaki karqan.
Tsaynawllam unay karqan.
Tsaypitaran yesuwan llushiyarqan.
Lluta llutalla rurayarqan.
Mil novecientos cuarentiuno kayarqan alli awtoridaakuna.
Paykunanam llapan nunakunata aylliikur huntachaw niyarqan, “Huklla retabluta ruratsishun, kapillantsik mas shumaq kananpaq.”
Tsaynam kontratayaanaq huk alli albañil Ramón Jachilla, Markaq nuna.
Chontachaw masha karqan.
Tsaynam tasanaq aykapa ladrillupaq kashqanta.
Tsayta niriykurlla kutikunaq, “Willakayaamunki tinkuratsir.”
Ladrilluta sutariyaanaq waranqa pitsqa pachakta.
Tinkuratsir kewarikur aywayaanaq.
Yapay willakaakuq.
Tsaynam shamur qallarqan sokaluta waqtachaw i altar mayorchaw.
Puntata rurarqan waqtata. Alli unaymi tsaychaw nakarirqan.
Tsayta ushaykunaq apenas bobedantin, qishya tsarirkunaq.
Tsayllanam manana kachakaanaqnatsu.
Tsay hipakuykarllana wanukuykurqan manaraq kontratuta ushashpa.
Tsaypitam unaytaraq ashiyaanaq mas huktana.
l taririyarqan Guillermo Aguilar nishqanta, Aqu Witsay albañilta.
Tsaynam qallarqan ruri retablutaqa.
Manaraq retablu, hanan bobeda kaptinmi, misa kanaq fyestakunachaw.
Tsaymi huk bes padre Dolores Victoriano Pineda misata ruraykaptin huk tsakishqa mitu hiqamur rataykamunaq kikin pukllukshuchaw allibwenu fwerti.
Tsaynam señor Pineda ninaq, “Kananqa manam mas kaychaw misata ruraatsu asta bobedata rurayashqaykiyaq, kaylaya piqaachaw mitu ratakamarqun.
Qam awtoridaakunaqa imanaw parlapanaachi kakuyanki.
Mana wiyayankitsu, allaapa nesesaryum bobeda altar hananchaw nishqa.
Manam mas kutimushaqtsu kay markaman misa ruraq.”
Nishpa ewkunaq piñashqa.
Tsaynawparan kay nunakuna pensayarqan altar mayor hanan bobedayta.
Lomismu hitapunakuyarqan tsaqllata pitsqa chunka pura, shuqushta, quntsita o hapruta limpu ayllurir.
Hina aylluyarqan chilliwata.
Llapan prontakaariptin qallaykuyarqan awar.
Tsaychaw maestru kanaq don Tomas Pantoja.
I yesuta rantiyaanaq eraypa hatusaq qaqata.
Tsayta pakirikur kuwayaanaq plasa pampachaw.
I despwes llapan awkiskuna i byudukuna aqayaanaq.
Tsaywanmi mitaayaq bobedata rurayaanaq.
I tsaynawllam karqan alli unay.
Don Guillermo Aguilar qallaykurqan retabluta.
Payta llapan republika nunam qarayarqan quyapa, las dosi i tardipa.
Paypis alli unaymi demorarqan tsay retabluta rurar.
Porfin ushaykurqan.
I don Tomas Pantojam paytapis yanaparqan kada hunaq.
Tsaynawpam mas prontu ushakarqan.
Tsay albañilta pagayarqan ishkaq padrinukunam, don Daniel Córdova pitsqa chunka pitsqa solta, i Bustaquio Córdova chusku chunka pitsqata.
Huk pachakllapaqmi tsaypin tyempu ruranaq tsay retabluta don Guillermo Aguilar.
Tsay rurakaariptinpis, faltarqan patsanran.
Tsaypaqqa manam ni pi yarparqantsu.
Resupita i misapita nunakuna yarquyaq limpu allpapa pichushqa.
Tsaynawllam karqan alli unay.
Don Shanti Pantoja ishkay chunka watayuq i kasaduna kaykarnam winay mayinkunata parlaparqan, “Huk komiteeta formashun kapillantsikta mas mehoranapaq puntata kay patsanta, allaapa rakchataakun,” nir.
Tsaymi atskaq-atskaq hobenkuna ayllukaariptin, hundakarqan komitee pro templo San Santiago de Chontayoq.
Tsaychaw don Shanti Pantojam karqan presidenti, vicepresidentinam karqan don Jorge Caushi, sekretaryunam karqan don Carmelo Pantoja i Marcelino Reyes.
Kasi llapan Chonta nunam firmayarqan sosyu kayaanampaq.
Tsay huntachawnam parlayarqan sosyukuna kada killa pitsqa realta pagayaananpaq hondupaq.
I wakinkunaqa manam ni medyuta pagayarqatsu.
Hutikushqalla kakuyarqan.
Kima watam ayllukarqan qillay.
Tsaywanmi iglesyapa patsanta pabimentayarqan.
Manaraq tsay rurakaptin allaapa allpan karqan.
Resakuqkuna i misa wiyaqkunapis limpu allpa puru yarqayaamuq.
Tsay llapanmi pensatsiyaamarqan sementuwan ruratsiyaanampaq.
Tsayllatam ruratsiyarqaa tsay sosyu karnin.
I despwes ichik mas ayllukaariptin, padre Leopoldupita rantiyarqaa ornamentu berdita i huk albata, i sobrawan chusku silletata.
Tsayllachawnam qila nunakuna llapan sosyuta qilanaaratsiyarqan.
Limpu llapan dehariyarqan.
Tsay rurakaariptin, iglesyapa techunnam limpu awkisyaakurirqan.
Tsayta manam ni pi parlakuyarqatsu.
Don Shanti ahenti munisipal yaykurirnam, tsayta primeru pensarirqan.
I llapan nunakunata limpu huntaman ayllurir nirqan, “Kayta rurashun puntata.”
Llapan nuna aseptayarqan.
I mayu killa ushariptin qallarqan tehata.
Segidu rurarmi ratu tinkuratsiyarqaa.
Manaraq 28 de hulyu kaptinmi kayariyarqaa.
I qirukunatanam quyamarqan señor obispu seminaryu asyendapita.
I shuqushtanam rantimurqan don Herminio Cochachin, chusku chunka kargata Paryakotupita.
Tsayta apatsimunanta shuyarakurmi limpu tardikuyarqaa.
I 18 de nobyembri kikii aywakurran apamurqaa.
Kamyonkuna allaapa atskata kobrakuyaptin, aywarqaa huk awkislla kamyonwan, rwedankunatapis chilliiwallawan leyarkur.
Aywakuyarqaa las dosinam i Paryakotuman charpuyarqaa las sinku de la tardi.
Tsaychaw senakurkur, kargar qallaykayaamurqaa.
Karetera kuchunllachaw kaptin, limpu allpapis nitishqa kanaq.
Hinam imanawpis kargayaamurqaa chusku chunka kargata.
Las nwebinam yarqarayaamurqaa Paryakotupita.
Waraatsiq shamuykuyarqaa.
Qallan Puntachawnam chofer “pununaami” nir, punuramurqa.
Tsayta waqtaramur rikaarayaamurqaa Warasta shumaq aktsikuykaqta.
Patsa waraarirqan Qochaqta sharaykaayaamuptii.
Warasman chaarayaamurqaa pasaypa quyalla.
I derechu pasariyarqaa Shirapuquman.
Tsaychaw kamyon taykurirqan.
Nunakuna maakuyaanampaq, awtuta waqatsirqan.
Tsaytanam Chontachaw maakuriyarqan kampanata tokar qayanakur.
Nunakuna hiqarayaamurqan.
Tsaymi shuqushta shullqaypa pasatsiyarqaa mayu hananta.
Tsayta ashtariykurmi qallaykuyarqaa kapillata tuqlir.
Tsaymi chaakuriyarqaa dominguman, i mana domingu uryarqa allaapa tamya limpu pirqata i bobedata piqturamurqan.
Tsaynam aywarqaa padre parukuman domingupa uryayaanaapaq permisu mañaq.
Tsaymi pay limpu kaayiratsiptii, “Bwenu” nimarqan.
Tsaynawpam tsay santu hunaq uryayarqaa.
Mana tamya kaptinqa, manachi domingu uryayaamantsu karqan.
Peru padre Arnoldupa permisunwanmi trankilu uryayarqaa.
Lunis tardinam ushariyarqaa tsay llapan trabahuta.
Tsay tardi kusam fyesta kaykurqan, banda musiku, kaha, flawta i rayan.
Martischawnam gwardapakuyarqaa llapan sobrakunata i shuqushtapis.
Kedaykurqan kasi ishkay chunka kargam shuqush.
Hatusaq karmi wallkalla tsarirqan.
Tsaypin tyempu allaapa shumaqmi nunakuna kayarqan.
Kada hunaq pitsqa o huqta chunkam nunakuna uryayarqan.
Tsay inlisyapa techunta altsariyaptinpis, faltarqan bobedaran.
I tsay wata manam pwediyarqaanatsu mas rurayta.
Tsay wata tinkuramuptin, llapaa karguukuna limpu kambyakuriyarqaa.
I tsay wata mushuq kargukuna manam ni imata ruratsiyarqatsu.
Mas huk shamuq watachawnam yapay nombrayaamarqan tenyenti gobernadorna.
Peru ahenti munisipalnam karqan allaapa mana kasukuq.
Kikinllapaq imapis kananta munaq.
Tsay watanam nuqana llapan nunakunata aylluriykur nirqaa huntachawna, “Kay watachawqa inlisyantsikpa bobedanta huklla ruraykatsishun.”
Llapan nuna “Allim kanqa,” niyarqan.
I tsaynam llapan kasaduta hitapuyarqaa kima chunka soltayan, tsaywan albañilta i mas faltakunata rantiyaanaapaq.
Tsaynam mandarqaa ahentikunata huk riqishqa albañilman, maa aykapaqshi ruramunqa nir.
Tsaynam aywayarqan kimaq.
Chaaratsiyaamurqan Emilio Vargasta.
Tsay tardipa kampanata tokaratsiyaptii, alli atska nunakuna ayllukarayanmurqan.
Tsaynam niyarqaa, “Bekapaqtaq kontratupa kay bobedaakunata ruraykamunkiman?“
Don Emilio niyaptinnam, tasaramurqan.
Kayta alli shumaq ruramushaq, kada hunaq yanapayaamaptiq kima waranqa pitsqa pachakllapaqmi. 
Tsay baratum.”
Tsaynam llapan nuna limpu mantsakaayarqan.
“Nuqantsik maypitam tsaytsikata pagashun payta? I yesutaqa imawantaq rantishun? O mana tsayqa payllana tsaytsikata kobrakurqa, churatsun yesutapis.”
Tsaynam rogayarqaa allaapam, “Tsay rebahariykuyri. Manam tsaytsikata pagayta pwediyaatsu. Allaapam,” nir.
Tsaynam rogayaptii bahamurqan kima waranqaman.
Ni tsaypis balorayarqaatsu.
Allaapam karqan.
Tsaynam niyarqaa, “Mana tsayqa deharishunchi.
Allaapam.”
Tsaynam niyaamarqa, “Mana tsayqa diyayllapa hina uryamushaq.”
Tsaynaw kontratuta rurariyarqaa.
Inmedyatamente adelantariyarqaa ishkay pachakta.
I despwes señalariyarqaa huk killata trabahar qallaykamunampaq.
Kada domingu huntaman subprefekturata aywayaptiinam, pay nirqan, “Imata markaykikunachaw ruratsita munarqa, prefekturaman presentayay huk ofisyuta.
Paymi pasatsinqa Cooperación Popularman.”
Tsaynaw niptin, nuqaqa kushishqa ofisyuta rurarir presentarirqaa prefekturaman: “Kapillapaqmi nesesitayaa pitsqa tonelada yesuta.”
Tsaynaw ofisyuta entregariptii, mesa de partichaw uryaq nuna niman, “Kutimunki kanannaw.
Tsayran tarinki kikin prefektuta.”
Tsay hunaq shuyaraykaptii, porfin chaaramurqan.
Tsaynam aywarqa prefekturaman i tsaychaw chaarishqana kaykaanaq.
I shuyaraa turnuutaraq.
Turnuu chaaramuptinnam yaykurirqaa prefektuman.
Tsaynam nii, “Ofisyutam presentallashqa.
Manaku yesulla quyama(...)nan inlisyata bobedallaayaanapaqmi?
Munallaayaq huk pachak kintaltam.”
Tsaynam prefetoqa nin “Bwenu.
Hina quyashqaykim.
Kanantaami pasatsii ofisyuta Wallankaman.
Tsaychawmi ofisina Cooperación Popular.
Kutimuy semanata.”
Huk semana kumpliriptinnam kutirqaa.
Tsaynam niman, “Ama imapis qukushuytsu.
Yesuta quyashqaykim.
Peru inhenyeruran chaamunqa kanannaw.
Tsaymi imatapis fihuta willashqayki.
Kutimunki isqun hunaqta.”
Albañilwan kontratu rurayanqaaqa masna serkaramurqan i tsaynawlla kada bes nimarqan.
Purirqaa qanchis hunaqnam osyosu.
Tsay ultimu señalashqan hunaq aywaptiinam nimarqan, “Waray kutimunki dosi i medya.”
Tsaynam llakishqa kutikamurqaa.
Dosi medyaqa manam ni pita atyendinnatsu.
Las dosillam punkuta limpu wichqariyan.
Seguramente mana munarllanam tsaynaw nin, nir.
Kaychawqa nunakuna ruraraykaayarqan andamyatanam i yesuqa kantsu, ni huk kintal qallaykunampaq.
I porfin albañil chaaramun.
Yesu kantsu.
I payqa nin, “Apuray.
Yesuta apayaamuy.
Kay killallam tyempuu kan.
Mas huk killaqa huk laduchawmi kontratuu.
Hina pagayaamay chusku chunka solllata kada hunaq.
Hina tsayllapaq uryamushaq kay markantsik kanqanraykur.
Qallaykamurqan armar mantekunawan, despwes shuqushwan tsaqllakaananpaq.
Inlisyapam misa sobrakuna ayllukashqa karqan, ishkay pachak.
Tsaywannam Siqsiqpampapita rantirayaamurqaa ishkay chunka kintalta.
I despwes kada quya i kada tardi purirqaa nunakunapita ayllur qillayta, masta rantiyaanaapaq.
Tsay ishkay chunka kintal rantiyashqaatam, maa tsay malafwe yeseru engañayaamaanaq.
Pesarikur tupuriyaptii, kanaq chunka huqta kintallla.
Tsaynam nuqaqa ishkay ahentikunatana kacharirquu Siqsiqpampata yeseruta presu apayaamunampaq, limpu kolerashqa.
Tsaynam presu apamuyta munayaptin waapu kayarqunaq, “Nuqana kompletutam rantikuyashqaq,” nir.
Tsaynam ahentikuna malasna waapu niyarqunaq, “Sitsun mana obedisiyaamanki, asta wilurkuryanmi apayaq.”
Tsaynam umillakurinaq i ninaq, “Hina kompletallaamushaqmi waray.”
Tsaynam waraaninqa nuqana aywarqaa.
Tsay chaariptiinam, yeserupa warminqa waapu kaykaanaq, “Qamqa pitaq kanki kikiykilla yesuta tupurir, 'Faltanmi' niyaamaanaykipaq?
Manam ni pi tsaynawqa ruramushqatsu.”
Tsaynam nuqaqa waapuna nirquu, “Señora, nuqa manam qanman shamuu yesu mañakuqtsu.
Nuqaqa presyunniykita pagaa yesuykipita.
Qamkuna kompletutam quyaamaanayki.”
I warmiqa mas waapu.
Tsaynam nirqaa, “Manam yesuykita pipis usanraqtsu.
Kutitsikamuy.
Kananpita witsaypa mananam yesuwan uryayankitsu.
Kanantaami aywaa subprefektuman.
Imataq quwaykipa hutin?“
Niptiiran, tsay warmi porfin umillarirqan.
Nuqaqa papelta i lapiseruta tsarirkur, apuntarirqaa.
Tsaynam rogakuyarqaa, “Hina nunallaykikunata mandaykamuy.
Kaychaw tupuykamushaq.”
Tsaynaw areglakaarirqan tsay asuntu.
I tsaypita patsayqa kada yesuta chaatsimuptin tupuyarqaa hatun latawanmi.
Tsay trabahupaq rantiyarqaa pachak ishkay chunka pitsqatam kintaltam.
I unay bobeda kashqanta hurqurirmi ahupatsiyarqaa.
Kada hunaq alli shuyni nunakuna uryayaanaq.
Trabahuqa alli abansaykurqan.
Total ishkay semanapistsu manam durarqan tsay trabahu.
Ishkan semanapita albañil chaskirirqan apenas pitsqa pachak solllatam.
Tsaymi sellama llakirqan, “Kikiimi kay kontratuchaw faltashqa, manaalli tasanapa.
Peru manam tsay imanantsu.
Patronmi salornii qumanqa.
Alli boluntaaniiwanmi kay trabahuta rurashqa kaa.”
Sikyera ishkay waranqallachawpis kontratuta ruraykurqa, imanawraq kayaaman karqan.
Yesuqa kasi pishin i presyunqa huk waranqa ishkay pachak.
Peru felismente albañil ishkay semanapita chaskirin pitsqa pachakllata.
Tsaynawpam tsay trabahuta rurayarqaa.
Nuqa tenyenti gobernador karmi ruratsirqaa.
Tsay rurakaariptinpis klaru mas shumaqnam kapilla kedarirqan.
Peru manam llapan listuraqtsu.
Tsaypita patsay manam ni pi inlisyapaq parlarqanaqtsu llapan autoridaa kaqkunapis.
Trankilu, mana yarpakachashpa kakuyarqan.
Tsay llapan rurakaariptinpis faltarqaran mas shumaq inlisya kananpaq.
Tsaynam nobyembri de 1967 hundayarquu huk Asociación Pro Ornatuta ishkay chunka nunakunawan.
Tsay hundarikurnam parlayarquu llapaakunana, “Puntata imatam ruratsishun?” nishpa.
Tsaynam llapan huk shimilla niyarqan, “Huklla aykapaq karpis pintaykatsishun altar mayorta.”
Tsayta parlariyashqaapita pasarqun kasi chunka killaran.
Pintor Juan Jaque Guerrero haqatsaarayaamarqan chusku waranqata kima chunka solta.
Tsaynam hitapunakuyarqaa ishkay pachak solyan kada uno.
Llapan sosyukunapis puntallataqa, “Imanawpis pagashunmi,” niyarqanmi.
Nikar nikarmi limpu qilanaakuriyarqan.
Huklla huqta persona dehariyarqan, i kedariyarqaa chunka chuskullana.
Wakinniikuna pagar ushariyaptiipis yamayllaran faltarqan.
Huk besnam aywarqaa Sentenaryuta misaman kantaq.
Tsaynam desayunana upurir, yarqaykaamurqaa.
Padre Arnaldupa kwartun kicharaykaanaq.
Tsaynam rikaaramarnii niman, “I Shanti, imanawllataq?“
Tsaynam nuqaqa kwartunman yaykurirquu.
Despwesnam nii, “Padre, nuqallaqa limpu llakishqam purikuykaa.
Sosyukunanam mana munayantsu pagayaamuyta.
I señalashqa kayaa prontu qallanampaq.”
Tsaynam padre kikinllapita qararamarqan huk waranqa solta.
Tsaywanmi qallaykatsiyarqaa pintar puwaq hunaq oktubri de 1968.
Tsaynawpam chusku semanata pintar usharamurqan.
Kananqa shumaq pintashqam.
I Asociación de Damas de Nuestra Señora de las Mercedes, paykunanam rantiyaamushqa kapillapaq huk lampara Petromax.
I despwesnam kambyatsiyashqa altar mayor todo sementu.
I despwes pintatsiyashqa shumaq.
Tsay llapanta rikarninnam, padre paroku Arnaldo Jansen nimarqan, “Hurqamuy presupwestuta.
Nuqam rantimushaq yesuta.
Limpu kapilla waqtanta blankyaykushun.”
Tsaynam autoridaakunata nuqana kaayitsirquu. “Kaynawmi parokuntsik nin apuradu solakishun limpu firuruq blankyanapaq.”
Solakyar qallaykuyaptiinam, tsaynaw willakuriptii, padre Arnaldo qumarqan huk chekita kima waranqa qanchis pachak pitsqa chunka baloryuqta.
Tsaywanmi rantiyarquu 130 kintalos yesuta.
I wakin sobra qillaywannam pagayarquu huk albañilta.
I qiruta rantiyarquu inlisya qipanman huk hatun krusta churayaanaapaq.
Ademas padre paroku qaramushqa inlisyata huk mamparata inlisya punkun hananman churakashqa.
Tsaynawpam kananqa mas shumaqna Chonta kapilla.
Karqan 31 de mayo, 1970.
Tsay quya karqaa Sentenaryuchawmi.
Quya seis misachawmi predikarqaa.
Tsaypitanam tyempuu kariptin aywarqaa kallitana.
I mayor misaman yaykurirqaa katedralta.
Tsaynawmi misa karqa pontifikal.
Selebrayarqan misata ishkan obispukuna mas atskaq awkin saserdotikunawan.
Tsaytam asistiyarqan llapan awtoridaakuna.
Tsaychawmi karqan señor prefektu.
Paymi prosesyon de ofrendata apayarqan huk komandantiwan.
Misa ushaynam, karqan prosesyon Santisimu Sakramentuwan.
Tsay ushariptinnam aywakurqaa konbentu Sentenaryuman.
Tsaychawnam kayarqaa padre Anscario, padre Guillermo.
Despwes almorsarikurnam, padro Guillermuwan wiyarayarqaa radyuchaw Mehikuchaw pukllaqkunata.
Tsaynam manaallitsu wiyakurqan.
Unay sintonisar afanarikurnam manaalli wiyakuptin nimarqan, “Mehor huklla apaykushqayki Mullakaman.”
Niptin, “Bwenu,” nir, aywakayaamurqaa.
Tsay sharaykaamurnam taripayaamurqaa don Julián Brunuta.
Tsaynam padrita nirqaa, “Apakushun taqay nunata.”
Tsaynam padreqa kushishqa, “Bwenu,” nirqan.
Tsaymi aywakayaamurqaa mana imatapis pensashpa.
Tsaymi chaariyarqaa Mullakaman.
Tsaypitanam aywakuyarqaa don Julianwan ishkaa i padre Guillermunam kutikurqan awtunwan.
Tsaynam nuqa aywakayaamurqaa don Julián Brunuwan Paqtsapa.
Paqtsaman charkamurnam tarirayaamurqaa señoraa Juanawanpis mitsikushqanpita yarqaraykaatsimunaqna wakakunata.
Tsaymi derechu aywakayaamurqaa.
Imaypis mitsir-mitsir naanita shayaamuq kayaa, peru tsaypinqa derechu.
Wallqupampaman chaariykurnam nirqaa señoraata, “Qam wayita puntay.
Aywaa nuqa watapakaramushaq.”
Tsaynam señoraa nirqan, “Nuqam qatii.
Qam puntakuraykuy.”
Nishpa qatikurqan.
Tsaynam pasakayaamurqaa don Julianwan huntu.
Sitsun nuqa aywaaman karqan yunta wataq, watarishqachawchi kanman karqa, huk qaqa toru watarananchaw ishkimushqa kaykan.
Tsaynam, maa señoraaqa despasyu qatikunaq mitsir mitsir.
Nuqanam apenas wayiiman chaarirquu i kandaduta pallarirkurquu kicharinapaq, tsay ora qallaykurqan patsa kuyur.
Tsaynam nuqaqa apuradu yarqakaramurqaa allaapa kuyuriptin, “Sawanpis wichqakurkunqachi,” nir.
Apenas yarqurirquu mas peor kuyuykamurqun.
Tsayllamannam mamaanii, panii i sobrinuukuna limpu ayllukaariyarquu papaaniipa patyunllachaw.
Tsaychawnam mas ferti kuyuykamurqan.
Puntata wayiipa tehan hiqar qallaykamurqan.
Sellama tsay tardi kaykurqan.
Limpu llapan wayikuna huchur usharirqan.
Tsaylaya kuyurnin parisipumarqan imayka kwartu de ora kuyuqnawmi.
Allaapam duraykurqan tsay kuyuy.
Porfin patsa kuyur pararirqan.
Limpu llapan wayiikunaqa ushakaarishqa llakikuypaq.
Parariptin oram ayqirqaa rikaachaakuq, “imanawraq Juanitallaqa,” nirnin.
Tsaymi tsay aywar naanichaw taririrqaa don Alejandru Quispita warmintawan.
Wayi nitirishqa kanaq.
Tsaynam nuqaqa sellama apuradu tikakunata hurqur, allibwenu sasata paskaykurqaa.
Pasarikur oram qipaman kutikamurqaa, “Seguru tsay kinraychaw mastachi nunata wayi nitishqa,” nir.
Tsaymi tsay kinraychaw limpu wayikuna ushakaarishqa kanaq.
Inlisyapis eskwelapis limpu ushakaarinaq, i mas washa kinraychawqa limpu lomismu wayikuna ushakashqa.
Tsaypita huk kuchupita huk kuchunkama ayqikacharikurran kutirikur rikaachaakurqaa señorasta Waman Qaqa hananchaw, maa paypis salbakuykunaq feyu kebradachaw.
Quchpakuna wakpa kaypash pasaykunaq.
Mana felismente rataykunaqtsu ni ichik rumillapis.
Tsay oranam panii Benitaqa ayqikunaq sobrinuukuna ashiq.
Tsaynam paypis taririnaq huk wayi huchur, maa nitirishqa kanaq huk tsatsa warmita.
Paypis lomismu tsay señorata llapan tika nitishqata hurqurikur sutaramunaq rikrallan pakishqata.
Tsaynam waqarninna willarayaamarqan kapillantsik ushakaarishqam, eskwelapis manam kantsu.
Tsaynaw niykayaamaptinmi allaapa nuqa llakikurqaa, porke kapillaakuna karqan allaapa shumaqmi.
Manam watatsarqaraqtsu inawgurakushqan.
Kusa shumaq pintashqa karqan.
Wakin warmikunanam, “Aywallaamuy riqatsillaayaamaanaykipaq, nishpa qayayaamarqan.
Tsaynam aywarqaa plasata.
Atskaq ayllukarayaamurqan.
Tsaychawnam resakuraykaayaptiina, wakin warmiqa nin, “Chontallam ushakaarirqan.
Kaychaw resakuqkunam kulpayuq kayan, paykuna manaalli resayashqanmi.
Imayllaqa qarwaypa resakuyashqallaqa kantsik.
Tsaynawqa resayan protestantikunallam, pwes paykuna tsaymi kayan.
Imay orapis Santiago Pantojan qatikushqalla.
Paymi manaalli ruraq.
Payraykurmi Chonta ushakaarillan.
Kanan gustayaashii imatachi resatsikunpis, imatachi kantatsikunpis.”
Tsaymannam yuriramurqan huk primaa Rosa Paramongapita, imayka yachaqchi.
“Kay teremotu kananpaq kulpayuq presidentim.
Paymi kay Reforma Agrariawan kay llapanta ruraramurqun.
Payta wanutsiyanmanpis, payta qarquyanmanpis.
Lomismu kananqa kurakunapis.
Mana allitsu kayan.
Wamrata ushatsirnin, mamanta taytanta wamrata millqatsiyan.
Tsaynaw imayllaqa kashqataq tsay llapanmi Dyosnintsikta piñatsintsik.
Kananqa kurakuna misatapis imanawchi rurayan.
Kananqa kurakuna sotanatapis yakarayantsu.
Purikuyan lluta nunakunanaw.
Tsaynawmi Paramongachaw Kapuchinukuna kayan.
Tsaymi nuqa tsaychaw kurakunata manaallita rurayaptin parlapushqam kaa.
Kanan Chontayuq ushakaariptin kushiyanchi qatswayanchi.
Kananqa kurakuna protestantim kayan.
Tsaymi mana sotanata yakarayantsu.
Ni nuqantsikpis riqintsiktsu kura kashqanta.”
Tsaynawmi sellama warmikuna parlayarqan.
Teremotu apenas pasarishqan orallam, Chikneypita ishkaq nunakuna shayaamunaq wayii rikaq, maa nuqa resakuq nunapa wayii yamayllakush o ushakashqakush.
Tsaynam nuqaqa yarquraykar toparkuu waapu shamuykaayaanaq.
Saludariptii yaskiyaamarqan allaapa kalyenti.
Despwesshi wayiita rikaarikur kutikaayan kushishqa huchushqata taririkur, “Está bien ushakashqam resakuq nunapa wayinpis.
Alli tsaynawqa.”
Paykunaqa tsay orallaqa pensayarqan unikamente Chontalla Chikneylla ushakaarishqanta.
Tres o kwatrunawmi tsay teremotu karqan.
Teremotu pasariptin, tsay oram limpu polvadera nitiramurqan.
Manam ni maypis rikaakurqatsu.
Limpu hirkakunapis huchushqam, patsakunapis limpu qatsashqam, yakukunapis karqatsu.
Tsay tardi manam ni pipis ni mikuyta pensarqatsu.
Tsay mas tarditanam, nunakuna willakarayaamurqan San Juan de Piskochawna mana ni huk wayi kedashqatsu.
Pasaypa llapan mikuyllankunapis pampakashqa.
Manam kantsu ni ima mikuyaananpaq wayi nitishqa kaptin.
I naanipis manam karqatsu porke tsay Hatun Paqtsaq huchumurnin limpu tsaparishqa karqan.
Tapapuntam hina huchumurqan.
Limpu naanita boradishqa karqan.
Ni imanaapa pasaypa karqatsu tsay nunakunata yanapaykuyaanaapaq.
Kapilla limpu ushakashqamannam nunakuna warmikuna ayqikuyan tardina, “Aku hurqamushun santuntsikta,” nir.
Tsaymi tsayman yaykuraykaayaptii, yapay patsa kuyukarkamurqan.
Tsay ora deharikur safar ayqikuyarqaa.
Unikamente kasi patsa ampikaqna huk nuna tarikunaq Tayta Shantipa kwerpunllata sin piqa, sin maki, sin kaballu.
Tsaynawllanam ampiirirqan.
Tsaynam patsa ampiiriptin, nuqana sendirqaa hatun linternaata.
Tsaymanmi ayllukaayarqaa wallkaqlla resakuq.
Tsay ampiqa pakikushqa nunaqa waraarirqan qaparikuykar.
I tsaymi tsay ampi pampachaw waraayarqaa mana punushpa.
Tsaymi ampipapis kada ratu kuyukaraykaamurqan.
Tsayqa sellama waqakuykuyaq imana kaqpis.
Tsay mantsakashqa mana punuypis kaptin, manam patsapis waraykuqtsu.
Limpu taykarlla imana kaqpis, wakin familyaqa sin kama, sin mikuyninkunapis karqatsu.
Mikuyta taririyaptinpis, karqatsu aruyaananpaq, ni manka ni mati mikuyaananpaq.
Waraanin, quya lunisnam aywarqaa, “Maa, aywaa imanawraq padrikuna, kisaachi wanuyashqa o pakikuyashqa,” nir.
Tsaymi aywayarqaa kompanakur huk besinuwan.
Peru nuqaqa llakishqa papaaniipaq Hangaschaw, “Itsa kawan o wanushqa?” nir.
Lomismu wawqii Carmelo Karwaschaw, “kawayantsuraq, wanuyashqatsuraq?” nir.
Tsaymi Warasta aywar imanawmi aywaykuyar limpu naanikunapis limpu ahukashqa i qatswar ushashqa.
Sentenaryuman chaarirnam taririi señor parokuta i madre Henrieta.
Don Panchu Maguiñapa kamyonetanman kargaraykaayaanaq katrinkunata, frasadankunata, kolchonkunata ospitalman apayaananpaq.
I konbentupis i templupis yamaylla kaykaanaq.
Huk profesorana tsay hardin infansyachaw kaqna aruraykaanaq lechita mankapa, “ospitalman apanaapaqmi,” nishpa nirnin.
Tsayshi tsaytsikaq nuna ospitalman ayllukaykuptin, manash tinkunaqnatsu ni kama, ni frasada ni ima.
Ni mikuyaananpaqpis tinkurqatsu ni kanaqpistsu asta.
I haymi pobri aksidentadu nunakuna hitarakullaayaanaq koredorkunachaw, pasaypa lluta, mana kasushqa.
Medikukunapis tinkuyaanaqtsu tsaytsika aksidentita hampiykuyaananpaq.
I hayshi huk padri benediktinukuna hina qishyaqkunaman aksidentadukunaman watukaqnin aywarnin, hina paypis mediku rikaatsiptin tsay eridallankunata hampiriykur hirayaanaq.
Tsaynam nuqapis pasakuu rurimanna.
Tsayqa rikaykuu Warastaqa limpu ushakashqa.
Kallikunapis rikaakuntsu.
Wayikuna limpu huchur ahukashqa.
Ni mayqan kalli allitsu pasanapaq.
Tsaychaw nunakuna wakinqa hurqapakaraykaayaamurqan imankunatapis.
Despwes Sentenaryu urayta aywakaraykaayaamuq.
Sellama tsay uraychaw nuna kaykuyarqan i nunakuna niyarqan sellamash wakinkunaqa tsaypita suwakuykuyaanaq imaykatapis, radyuta, makinakunata.
Tsaymi aywarqaa Avenida Tarapacá.
Tsay witsay kallipis apenasmi pasanapaq karqan.
I konbentu i kapilla Franciskanukunapa limpu huchushqa.
Yaykuykurqaa plasa de armasmanqa.
Tsaychawqa kaykaannaq limpu mantsakashqa katedralpis ushakaarishqa.
Ni may kapilla kanaqtsu.
Plasachaw nunakunaqa limpu wanyakunaq.
Wayikunaqa hinantinpita limpu plasaman huchushqa.
Tsaykunapitanam sutaraykaayaamun ayakunataqa llutaypa.
Wakpa kaypa ayata hurqaykaayaamurqan.
hurqapakaraykaayaamunaq ayakunatanam Santa Elena Eskwelapitana.
Tsaychawshi maa aktwasyon kanaq domingu tardi i tsaychaw kaykaayaptinna teremotu kaykaamunaq.
Mana llapan nuna yarqamuyta pwediyaanaqtsu punkuchaw kichkikurkur.
Tsaychaw mantsakaypaq imana kaqpis waqakuyllana kakurqan.
Hurqurkarayaamun nunakunata, warmikunata, wamra aywakuykaqta.
Wakinta limpu wanushqata uqtipakaraykaayaamun tsaypita.
Tsaychawmi huk madritapa hina hurqarayaamurqan wanushqata tsay Santa Elenapita.
Tsaypitam hina hurqarayaamurqan huk padri benediktinuta, padre Beda nishqanta.
Tsaymi tsayta kamyonetawan imanaw sasatam hurqaykayaamurqan pampaq apayaananpaq.
Jirón Luzuriaga nishqampam katarpila yaykurqan segundu pisupanaw.
Tsaymi halur, halur, halur yaykurninran naanita rurarqan bolketikuna yaykuyaananpaq.
Peru llapan ayakuna hurqayaamushqanta konsehu wayiman depositaraykaayarqan, rakiyashqan kaqtaqa hutinhutintin, hutintin, hutintin.
I tsaymanmi kasi las dosinawna yaykaykamurqan huk bolketi.
Tsaymanmi kargar qallaykuyarqan pobri ayakunata tsaytsikata lluta tuqushtanaw.
I despwesnam bolketipa kargarkur apakuyarqan pantyonman i tsaychawnash wakinkunana uchkuraykaayaanaq huk posullata i tsayllaman qutuyaanaq segidu waraaninpis uqtir, uqtir, uqtir.
Tardinam kutikurqaa wayiita.
Ishkan padrikunawanmi topayarqaa.
Yamay kayaanaq.
Tsay lunis tardinam hina llakishqa kayarqaa kastaakunapaq.
I patsa ampikaqna besinukuna qayakarayaamurqan, “Taqaytam awkin Tomas shamuykan,” nishpa.
Tsayran kushiriyarqaa.
Lomismu tsay ampiqa hina pampallachawmi punuyarqaa.
Hina temblorqa tsay segidu kuyukuraykarqan.
Tsay hunaqkunaqa limpu polvadera nitishqa.
Myerkolisnam kutirqaa Warasta, “Kisaa padrikuna shuyayaaman sermonta rurayaanaapaq domingupaq,” nir.
Tsaynam padre Guillermu nimarqan, “Manam tyempuukuna kantsu tsayta ruranaapaq.”
Nimaptinnam, hina pasarirqaa rurita.
Tsay hunaqnam sellama nobedaa karqan.
Abyonkunana parakaidakunawan soldakunata i mirkapata kachayaamurqan.
Tsaynam kutimur ishkaq marka mayiiwan kutikayaamurqaa Montereypa, “Kisaa tsay uraychaw topashun Karwasinukunawan, wawqii Carmelupaq tapukaykamunaapaq.”
Tsaymi felismente topayarqaa naanichaw i paykunata tapukuyaptii niyaamarqan, “Seguru manachi paykunata imapis pasashqatsu.
Manam tsaykunapaqqa pipis parlayantsu.
Nuqakuna riqiyaami payta.
Masqa tuna nunakunallam wanuyashqa.”
Peru tsaynaw niyaamaptin manam kontentutsu kayarqaa.
Tsaymi hwebis quya panii Benitawan aywakuyarqaa Karwasta chakillapa.
Peru Paltaychawnam kanaq huk amigupa kamyonnin.
Tsaynam apayaamarqa asta Uchkukama.
Tsaypitanam  pasakuyarqaa chakillapa.
Manam awtu purinanpaq naanipis allitsu karqan.
Limpu huchushqa karqan.
I Markaraaman chaariyaa puntata.
Rikaariyaa Markaraa sementeryuta limpu nichukuna ishkishqa ayakunapis limpu rikaakuykar.
I segir pasakuyarqaa Karwasman.
Tsaymi chaariyarqaa Karwasman, lomismu limpu ushakashqaman.
Chaariyarqaa wawqii Carmelu yachashqanman.
Ni ima tsaychaw kanaqtsu.
Plasaman chaarir ni pita tapukuyta pwediyarqaatsu.
Tsaychaw llapan karwasinukuna ayllukashqa karpallankuna sabanaskunallapita rurariykur, tsayllachaw maa kaykaayaanaq.
Nikarnam llakishqa kaykar, rikaariyaa sobrinuu Reynalduta, maa purikaanaq tsaychaw.
Haynam “Reynaldu” nishpa, qayaykuyaptiina riqirayaamarnii, ayqikamurninna waqukarkayaaman waqallaapa.
Tsaynam tapuyaa, “Llapayki kayanki?” nishpa.
Niyaptii, “Awmi, llapaakunam salbakuyarquu,” nishpa niyaanmarqan.
“I haynam maychawtaq kaykaayanki?” nishpa niyarqaa.
Tsaynam pushayaamarqan karpankunaman ima qura sikinllachawchi sabanaspa hananta tsaparishqalla.
Hayllachaw llapan imakunawanpis kaykaayaanaq, peru llapankuna.
Haychawmi kaykaanaq Victorina, lumtsiini, sobrinaa Santa, Reynaldu, Ramón, Damacho i Juan de Dios.
Wawqii Carmelunam aywashqa kanaq padriwanna mas huk kuchuta misaman.
I tsaypitam chaaraayaamurqan hina.
I llapankuna kushishqa kariyarqaa yamay tarinakuriykur.
Tsaynam “kedakushun,” niyaamaptinna, munayarqaatsu.
“Aywaa kutikuyaashaq.
Llakiyanqachi wayintsikchawpis mana yuriyaptii,” nishpa nirnin.
I tsaymi aywakayaamurqaa ishkaa paniiwan.
Hina limpu utishqana Markaraakamana charkarayaamurqaa.
Tsaychawnam limpu utikuykur, manana mas shamuyta pwedirqaanatsu.
Tsaymi hamakushpana taakuyarqaa pantyon umaaninchawna.
Tsaychawnam rikaayarqaa abyonna kachaamurqan Antamannam mirkapakunata, imaykakunatapis, parakaidawanran o paketi purullataran.
Tsaykunata rikakuriykurninnam, hina pasakayaamurqaa ishkaa chakipa.
Tsaychawnam tariparayaamarqan quyapa ichiklla apayaamaqnii kamyon.
Tsaynam apayaamarqan asta Shimpikama.
Tsaypitanam aywakayaamurqaa chakillapa.
Hina limpuna tardiyaariyaana.
Kasi las sinkunaw kaykaayaa Uchuyakuchaw.
Mullakaman chaariyaa Watkin uraychaw.
Las seis raqus-raqusna wayiman charkuyarqaa.
I haymi llapaakunana tsay tardi hina musyatsinakuriykur kakuyarqaa kushishqana.
Despwes senarikur hina aywakuyarqaa pampata punukuyaanaapaq.
Tsaynawmi kayarqaa hwebis tardiyaq.
Nunakuna kapillapita uqtipakayaamurqan santukunatapis limpu pedasullatana.
Limpu mana ni huk santukuna kedashqatsu kayaanaq sanuqa.
Tayta Shantipis, San Isidrupis, Dolorosa, Jesús Nazarenu, krusifihu, San Martín de Porras pasaypa limpu ushakashqa.
Manam ni huk ni ima santu kedaykunaqtsu pasaypa sanuqa, unikamente Virgen de Fatimalla, maa tsakarishqa kanaq enterulla.
Tsay semana nunakuna tikrakuriyarqan limpu aburidutsun o imanawchi.
Tsay semanamuq domingunam nuqaqa komo de kostumbri aywarqaa Warasta misa wiyaq.
Tsayyaqmi, mana Chontaman rataykamunaq huk elikopteru qishyaqkuna o dañukushqakuna ashiq.
Tsaymanmi nunakunaqa ayllukaykuyannaq alli shuyni i pilotukunaqa ashiyaanaq unikamente qishyaqkunallata.
I nunakunaqa parlar qallaykuyarqan, “Maychawtaq awtoridaakuna?
Mayna presentakuyanman?
Mayna imaykatapis hurqayaamunman?
Mana purita munarqa willamashwan kikintsik purikunapaq.”
Nishpa nunakunaqa manam ni imanaw kayta musyayaanaqtsu.
Tardi las tresnawmi chaarii wayiiman.
Willarayaaman sellamam nunakuna piñaykuyashqa, “Imanirshi maynatsu imaykatapis hurqayaamunki?” nir.
Nuqata señor parokum nimarqan, “Ama imatapis ashiyayraqtsu.
Primeru kay pwebluchaw kaqkunataraq yanapariyaatsun imaykawanpis.
Paykunapam mana ni imallankuna kantsu ni mikuyaananpaq ni punuyaananpaq.
Seguru tsayta limpu remedyarikurqa.”
Tsaymi nuqaqa awantakurirqaa imapitapis.
Waraspita chaaramuptiinam, chaarayaamun ishkaq nunakunana, “Apuradush rekursullaakuna ruraykamunki.
Nunakuna plasachaw limpu huntanam imatapis musyayta munar.”
Tsaynam nuqaqa allaapa rimayashqanta wiyarnan nirkurqaa, “Imanirtaq abogaduman aywayankitsu pay llapan munayashqaykita ruramunanpaq?
Sharaykaamuumi huntaman.”
Tsaynam huntaman chaarinaapaq, nunakunaqa kaykaayaanaq waapu waapu.
“Elikopterupis chaamurqun.
Imanaw kaptintaq, llapanshi kan.
Nuqantsikllachawnam kay puriyqa.”
Nuqaqa piñashqa nirkurqaa, “Musyaykarqa, imanirtaq qamkunapis mana rurayankitsu?
I kanankama manaran Waraschaw ni ima awtoridad kantsu pimantaq imatapis churashun.”
Nir tsay llapanta explikaptii, llapan nuna kaayiriyarqan.
Ishkaq familyana tsay waraaninkunana aywakuyarqan, “limpu Waraschaw kaqqa kusam imatapis chaskiyan,” niyaptin.
Tsaynaw kaykarllanam awtu Mullakakama pasariptin, señor paroku enkargakaramunaq, “Shamutsun Santiago Pantoja llapan sensunwan kananta Montereyta.”
Tsaynam nuqaqa hina ora kampanata tokarikurqaa.
Llapan nunakuna ayllukaramuptin prepararirqaa listata.
Despwes inmedyatamente ishkaq nunata pusharkur aywakurqaa Montereyta.
I tsayman chaariyaanaapaq tsaychaw kaykaanaq señor paroku mas huk padriwan i huk madriwan.
Tsaychawmi quyamarqan biberesta tukuylayata.
Tsayta chaskirikurran nunakuna yamay kedariyarqan.
Tsaynawmi kada semana chaskiyarqaa biberesta.
Señor paroku apamurqan Montereykama.
Tsayllapitanam pasatsikayaamurqaa.
Tsaymannam chaarayaamun Limapita Cruz Roja i Junta Asistencia Nacional.
Tsaymanna solisituuta churayaa.
I kanankama ni kasullaayaamantsu.
Lomismu Cooperación Popularman churayarquu solisituuta kalaminapaq.
Ni tsaypis kanankama ni ima kantsu.
25 de julyunam chaayaamurqan Limapita ermanu lehyonaryukuna.
Paykunatanam señor paroku ninaq, “Mehor Chontakunata bisitaykuyay.
Paykunam mana ni ima ayudata chaskiyanraqtsu.”
Niptin paykuna kushishqa Chontaman pasarayaamurqan rikaq i despwes 28 julyu shayaamurqan ropawan i bibereswan.
I apaykayaamunaq sufisyenti.
Llapan nunakuna kusa chaskikuyarqan.
Kayarqan paykuna ishkaq ullqu, kimaq warmi.
Tsay llapan Chontaman chaayaamurqan.
Lomismu hina señor parokuman chaamunaq ropa, i pay llapan estansyankunata rakiyaamarqan, alli ropakunata.
Huk besnam señor paroku aywarqan Limata.
Tsaychawnam amigunkuna ofresiyashqa imallawanpis yanapayaananpaq.
I tsaymi señor paroku nishqa, “Kay Chontachaw tsay llapan ayuda shamuqwanmi huk alli eskwelata rurashun tsayllachawna primarya kompleta kananpaq.
Hinantinpitam shayaamunqa tsayman wamrakuna.”
Tsaypaqmi huk laduchaw chakrata rantikaayaa alli eskwela rurakaananpaq.
Señor paroku porfinnam kacharamushqa huk arkitektuta planuta lebantamunanpaq.
Cooperación Popular kalaminata aaniyanmashqanta mana apuradu kumpliptin, nunakuna limpu renegashqanam kayan.
Tsaynawmi kaychaw llapallaakuna problemayuq kedashqa kayaa teremotupita, sin wayi, sin eskwela, sin kapilla.
Ni ima kedashqatsu yamayqa.
Teremotu karishqan tsay semanakunaqa nunakuna sellama shumaq kaykuyarqan.
Resakuqpis allibwenu ayllukaykayaamuq.
Kada resuchaw waqar asitsu kaykuyaq.
Teremotu karishqanllachaw señor paroku nirqan, “Llapan estansyakunatam kanan bisitashun.”
Nishpam huk semanata shamurqan padre Guillermu.
Tsaymi Chikneyman awtoridaakuna chaaramur llapan marka mayinta willariyarqunaq, “Shamun señor padrish watukamaqnintsik.
Llapantsik konfesakuq shamushun.”
Tsaynash huk riqishqa Chikney nunata willariyarqunaq, “Shamun padrish bisitallaamaqnintsik.
Shallaayaamuy yo misa wiyaq i konfesakuq.”
Tsaynash tsay nuna nin, “Maypitataq shamun kuraqa?”
Tsaynash awtoridaakunaqa niyan, “Shamun Sentenaryupitam.”
Tsayna nin, “Manam paykunachaw nuqaqa konfesakuutsu.
Mehormi aywakullaashaq rinrillaatapis tsapakurkur paykunapitaqa.”
Nishpa mamantapis tsaynaw nirin.
Tsaymi ni pi familyaqa yurimurqatsu.
Despwesmi nikachar kanaq, “Nuqaqa manam llakiinatsu wayii huchushqanta.
Nuqaqa wayi rurayllawanqa allibwenum kaa.”
Nishpash tsay marka mayin nunakunata mantsakaatsiq, nishpa payllaqa tsay hunyu killallachaw wayinta altsarirqan.
Peru lonismu imana kaqpis hina wayinkuna rurakuykaayan.
Kay killakuna manam nunapis taripaqtsu ni wayita ruratsikunapaq tsay teremotupitaqa imana kaqpis albañilllanam kikinkunallana wayinkuna rurakur.
Tsaypitaqa nunakunapis allaapa engreidum kayan.
Ima trabahuchawpis kobrakuyan allaapa karutam.
Atskaqmi mana pagayta munallaayantsu tsaylaya karuta.
Ni tika sutuqpis ni teha sutuqpis kayantsu.
Hina pampallachaw kaykaayaptiimi chaakaramurqan tamya limpu muyukur wayipa pirqan, ushashqana kaptinpis teha faltaypam.
Limpu mikuyllankunapis yaku rataykuptin limpu hiqaramushqa.
Manam pinqapanakuytsu.
Llapankunanan tsay yarpakachayyuqlla kayan enteru Kallehonchaw.
Tsayllatam pipis maypis kehakuyan mana wayinkuna kashqanta, mana peonpis taripaq kashqanta.
Padre Tomás Verhoven, direktor Eskwela Katekistapa niyamarqan huk bes agosto killachaw 1966, nuqata i Fortunato Chinchey, “Aywayay Kallehonta.
Ashiyaamunki hobenkunata katekista kayaananpaq.
Tsaynam nuqana aywarir don Cipriano Quispita, nirirquu, “Aku kompañayaamay.
Padre Tomasmi 'Ayway' niyaaman.”
Niptii, payqa kushishqa “Bwenu” nirayaaman.
Huk diya martes aywayarquu huk kamyonwan 'Virgen de Chapi' nishqanwan tempranu aywar Yungayman.
Chaariyaa kasi la una de la tardinawlla.
Tsaynam aywayarquu parokumanna qumashun lisensyantsik kay pweblunchaw purinapaq.
I porfin chaariyaa parokuman.
Tsaychaw kaykaanaq.
Tsaynam niyaa, “Padre, katekistam kayaa.
Shayaamurquu katekista ashiqmi.”
Niyaptii, nin, “Bwenu.
Peru imapaqtaq nesesitayanki papeltaraq?
Sufisyenti riqiyaana Ciprianuta.
Tsaymi mehor papel.
Aywakuyaylla.”
Niyaamaptin, Shipiikuna nin, “Mehor aywakushun Tumpata.
Tsaychawmi tarimushun.”
Niptin, “Puntata almorsakurkushun,” nir, merkaduman yaykuyarquu.
Tsaychawnam almorsariyarquu.
Despwesnam kutiyaamurquu asta Mankus huk kamyonwan.
Tsaypitanam aywayarquu tsaypa witsaypa.
Tsaynam awkis Shipiikuqa ni aywayta pwedimuntsu.
Tardiyaakuriptin nuqana nii, “Shipiiku, apuraykamuy.”
Tsaynam nin, “Manam agwantaatsu.”
Nikaayaptiimi, nunakunana yurirkayaamun.
Tsaykunatam riqirirnin, enkargan, “Kompadriita willaykuyanki ashnun apakurkur shamutsun apuradu.”
Tsay aywaraykarnam naanitana pantakuykuyaa i aywakuyaanaq kayaa huk ladupa.
I tsaynam tardiyaarin.
Tsaynam tapukuyaa, “Maymantaq kay naani aywan?” nishpa.
Tsaynam huk awkis niyaamarqan, “Kayqa aywan Kochapampamanmi.”
Tsaymi aywar-aywar chaariyarqaa tsay pwebluman.
Tsaychawnam Shipiikuqa, kapillaman chaariyaptii ora, hina ora kampana tokarikamun, “Ama” nikayaptii.
Tsaynam nunakunaqa yurirqaramurqun waapu waapu, maa tsay markachaw kayaanaq ailaapa protestantikuna.
I awtoridaakunapaq tapukuyaptii, niyaaman, “aywakuyashqa Mushuqtam.
Tsaychawmi machashqa uryaykaayan.”
Tsaynam Shipiikuqa nin, “Kay wamrata solnin pagay.
Qayaramutsun tesoreruta iglesyata kichamunanpaq.”
Tsaynam wamraqa aywar tesoreruta willaramunaq.
Maa tsaychawtsu kanaq.
Warmin llabitaqa quykamunaq.
Chaaratsimuptin, huk nunaqa kicharamun kapillataqa.
Huk ishkay warmikuna yurirayaamun.
Tsaynam niyaa, “Maa, resakushun,” nir.
Yaykuraykaayaptii, yurirkayaamun atskaq nuna, i tsaykunawan huntu tenyenti gobernador i ahenti munisipal, waapu: “Qamkuna pitaq kayanki kampanaakunata tokakuriyaanaykipaq i despwes kapillaata kichariyaanaykipaq? Qamkuna kayanki ladronmi.
Lisura kayman shayaamunki engañakuq.
Pitaq kayman kachayaamushurqunki?” nir.
Allaapa bulla kaykurqan tsaychaw.
Nuqakunataqa limpu trataykayaamarqan allaapa ultrahashpa.
Peru tsay Shipiikuraykur tsaynaw kaykuyaa.
Porfin nunakunaqa kaayiriyan, i awtoridaakunaqa niyaaman, “Kanan waraatsiyashqayki kalabosuchawmi.
Qamkunaqa shayaamurqunki ladron, kurakunawan parlarir kayman engañakuq.
I ademas kaychaw nuqakuna manam konsyentiyaatsu ni pita.
Kaychaw nuqakunaqa llapaapis.”
Allaapa waapu kaykuyarqan.
Tsaynam Shipiikuqa ima ima papelnintachi rikaatsin ofisyukunata.
Ni nunakuna kaayiyantsu.
Porfin nuqa kaayitsiptiiraq, nunakuna upallaykuyarqan.
I tsaynam santu rosaryuta resakuyarqaa.
I borrachukunapis tsaychaw karqan.
Kada uno explikayarqaa.
Nuqam explikarqaa mandamyentukunata, i Shipiikunam ehemplukunata, i Fortunatunam parabola Ihu Prodiguta.
Tsaypitanam yarqarayaamuptii huk nuna Pedru nishqan inbitayaamarqan, “Aku punukushun,” nir.
Tsaymi aywakuyarqaa i tsaychawmi senatsiyaamarqan.
I awtoridaakunaqa qipaakunata.
Tsay senaraykaayaptiinam, Shipiikuqa nin, “Nuqaqa kaa allaapa riqishqam.
Desde Romapitam nuqapaqa kan dekretu i bendisyon papalnii kan.”
Tsaynaw nikuptin tenyenti gobernadorqa yapay piñakurkun.
Kasi senaraykar pelyakarkayaamun.
Tsaynam tsay wayiyuq don Pedruqa qarqaramurqan wayinpita tsay awtoridaakunata.
Tsayran kedayarqaa trankilu.
I waraanin quya-quyallana qayarayaaman ahenti munisipal, “Shayamuy desayunu upuq.”
Tsaynam aywayarqaa.
Chaariyaptiinam qarayaamarqan.
I despwes qallakaykamun insultakur i señor kurapaq rimar.
Tsaynam Shipiikuqa biblyanta tsararkur qallakuykuyan diskutir.
Nuqakunaqa apuradu ewkayaamurqaa Chinchoywan kapilla.
Tsaychaw wallkaqlla warmikuna ayllukarayaanuptin, resakur kakuyarqaa.
Alli unaytanam yuriramurqan.
Warmikunaqa kayaanaq alli pyadosa warmikunaqa.
I niyaaman, “Kedakushun tardipis resakullanapaq.”
I tsaychawpis ni pi munarqatsu seminaryuman shamuyta: “Shayaamushaq mas huk killakunachaw.”
Tsaychawnam Shipiikupa huk riqinakuqnin almorsatsiyaamarqan.
Tsaypitam pasakuyarqaa tsaypa witsaypa, i chaariyarqaa Mushuqman.
Tsaychaw wamrakuna manaraq eskwelaman yaykunaqraqtsu.
Tsay librukuna apayashqaata kushishqa rantiyarqan.
I wamrakuna niyaaman, “Kaydakushun kaychaw.”
Nuqakunanam nunakunata aylluyaamushaq tardi resakunapaq.
Tsaynam tapukuyarqaa awtoridaakunapaq.
Ni pi awtoridaa tsaychawtsu kayaanaq.
Tsaynam Shipiikuqa niman, “Kay wamrakunata qillaynin quy, awtoridaakunata ashimunanpaq.”
Peru nunakunaqa niyaaman, “Karutam aywakuyashqa.”
Manam awtoridaa kaptinnam, niyaa, “Mehor pasakushun Tumpata.
Itsa tsaychaw tarishwan katekistapaq.”
Tsayta pasakuriyaptiinam mas washata aywaykaayaptiinam Shipiikuqa nikarkaman, “Mana wamrakunata qillaynin quykur, nunakunata qayatsimunkitsu.”
Tsaynam nuqana nii, “Shipiiku, manam qillayta padri qumashqa qarakunapaqtsu, sinuqa pasahipaq i mikunantsikllapaqmi.
I wallkallam, allinam gastarintsik.”
Tsaynam payqa nimarqan, “Mallaqaakuq, abaro.
Tsaynaw qarakuykuryanmi trabahantsik.
Mantsanki gastayta, takaño.
Tsaynaw liryakurkuyarqaa.
Nuqaqa tsaychaw ferti kolerakurirqaa.
Hina tsayta aywaykaayaa Tumpaman, karu, karu.
Despwesnam willayaaman, “Kaychaw unaynam nuqa uryashqa huk tyempu.
Allaapa shumaqmi kaychaw chaskiyaamarqan.”
Kaseriyo de Tumpaman chaariyaptii, Shipiiku apuradu hiqarirqan eskwelaman i tsaychaw direktorwan parlaramunaq.
Tsay ora tsaymi kapillaman limpu alumnukuna maestrunkunawan huntu shayaamunaq.
Tsay hatun kapilla limpu kichkiramurqan.
Tsaychawmi nuqa explikarqaa tsay wamrakunata kastellanuchaw.
Tsaychaw estudyu asta kintu añuyaqmi.
Tsay markachaw allaapa katolikum kayan.
Protestantikuna yaykuqta qarqayaamun.
Primeru willayan mana tsaychaw fastidyakunanpaq.
I mana wiyakuptin asta kasi qumpar qarqayaamun.
Alli hatun pweblum tsay Tumpa.
Allaapaqa gustayaamarqan tsay profesorkuna wamrankunawan allaapa debosyonninkunawan.
Tsaynam nuqana iglesyachaw nirqaa direktorta, “Manaku huk ora mas wamraykikunata deharayaamunki maslla willaparinapaq?“
Kushishqa aseptarayaamarqan.
Tsaymi kantayarqaa i resayarqaa santu rosaryuta.
I kayarqaa wamrakunawan las sinkuyaq.
Tsaypita witsiratsikur hamariyarqaa ampipa resuchaw kayaanaapaq.
I ampipa ayllukayaamurqan atskaq i resakuyarqaa.
Nuqaqa manam allaapatsu demorarqaa, ni Fortunatu Chincheypis.
Peru Shipiiku tsaychaw allaapa demoraykatsirqan.
Nunakunapis limpu punukuyarqallana.
I tsaymi tsay Shipiiku allaapa pesadum imachawpis.
Peru imata nishqapis manam gustantsu.
La una de la mañana aywakuyarqaa posadaman.
Tsaylaya alalaychaw punuyarqaa koredorllachaw.
Waraanin quyanam yapay resu karqan.
Tsaychaw aniyaamarqan huk hoben kursuman Warasta shamunanpaq.
Tsaypitanam kutikayaamurqaa huk kamyonwan.
Tardinam shayaamurqaa Mankusman.
Tsaynam awtu taarashqanyaq yaykuriyarqaa Mankus iglesyaman.
I tsaychawmi rikaayarqaa bobedachaw dibuhashqata.
Huk karqan Ultima Sena i mas huknam karqan Padre Bolo i mas nunakuna i dyablu.
Tardinam kutiyarqaa Yungayta.
Tsay merkaduchaw senarikurnam hamariyarqaa.
I despwes posada ashiq puriyarqaa.
I Shipiiku apayaamarqan riqinakuyashqanman.
Tsaychawmi punuyarqaa hina koredorchaw.
Waraaninnam ampilla plasaman yarqayaamurqaa awtu shuyaq porke Yungaypitaqa alli ampillam kamyonkuna yarqamun.
I tsaymi las sinku de la mañana yuriramurqan.
Tsaywanmi aywakayamurqaa.
Nunapa markan allaapa sasam purinan.
I despwes alli prudentipaq yanaqikunawanpis liryarkuryan.
Hinantin puriyaamushqaachawmi llapan nunakuna kushishqa kayan i yachakuyta munayan.
Kochapampachawpis huk nuna shamunan karqan.
Tumpapitapis lomismu i Yungaypitapis.
Peru despwes ni pi shamushqatsu.
Huk diya byernismi yarqurqaa Kallehonman omnibuswan.
Tsaymi chaarirqaa Yungayman la unanaw.
Tsaypita uraypa mana pasaheru kaptin, pasarqanatsu Karasmanqa.
Tsaynam pasarqaa mikruwanna.
Tsayman chaarirnam karuta ashirqaa Waylasman pasanapaq.
I felismente huk komersyante kamyonetanwan yuriramurqan.
Tsaywannam pasakurqaa Waylasta.
I naani kanaq Wallankaparaq tsaypa tumamur.
Waylasman charqaa las seis de la tardi.
Derechu parokuman aywarqaa.
Tsaynam taririrqaa padre Max Gonzálezta.
Payqa riqinakuyaptii kushishqa chaskiraman, “Grasyas, don Shanti, bisitaykaamanki,” nishpa.
Ofisyu apashqaata entregariptiinam, niman, “Tsay eskwelaqa ullqullapaqku o warmikunapis kayanmanku?”
Tsaynam nii, “Padre, ullqullapaqmi.”
“Imanawpis prokuramushaqmi.
Kananmi mana kaychaw kama kantsu.
Peru aku taqay otelman.
Tsaychawmi kamayki alkilamushaq.”
Tsaynam aywayarqaa i tsaychawmi kama tsaririyarqaa.
I despwesna kutiyarqaa senay ashiqna.
I restawrantichawna senayarqaa ishkaa.
Tsaymannam chaaramurqan huk profesor kusa yachaqtukushpa i kusa parlayan.
I despwesna tsay maestru nin padrita, “Padre, nuqapitaqa, mehormi kurakuna kasadu kayanman.”
Tsaynam padre Max nin, “Imanirtaq tsaynaw ninki?”
Maestrunam nin, ”Parlayanmi llapan kurakuna kasakuyanman ehempluta qumaanantsikpaq.
Paykuna kasadu kayaptinqa, manachi wiyashwantsu warmiyuqshi niqta.
Tsay mana kasadu karmi, kura kayninkunata deharir, aywakuyan warmiman.”
Tsaynam padre Max nin, “Manam ni pita malas apayantsu, 'Kura kallay,' nishpa.
Tsaytsika unay estudyaptinpis tyempun quyan alliq pensananpaq.
Sitsun Tayta Dyos qayan kura kananpaq, qaran llapan kurapaq nesesitashqantam.
Pay qayamashqaqa, manam ni pensantsikpistsu wakinkuna kisaachi qishpiyashqa mana bokasyonyuq.
I tsaykunam kisaa tsay difikultaayuq kayan.”
Tsaynaw nikuptin, profesor upalla kakurqan.
“Kayanmi maestrukunapis rasonpa bokasyonyuq.
I paykuna kunpliyan llapantam maestru kayninchaw.
I lomismu kayanmi maestrukuna qishpiq, tsaykunapa ni ima kwentantsu.
Munar trabahayan, mana munarqa eskwelamanpis aywayantsu.
Tsaynawmi ima profesyonchawpis,” nirqan padre Max.
Waraanin quyanam padri nimarqan, “Imanawpis tarimushaqmi eskwelaman kachamunaapaq.”
Nishpa despedimarqan.
Tsaypitaqa allaapa sasam karu tarinan.
Unay shuyaraykaptii, porfin yurikamur huk kolektibu Wallankaman, tsaywanmi shamuykuyarqaa alli shuyni limpu polvaderawan tsapashqa.
Mana riqipaqmi Wallankaman charpayaamurqan.
Tsaychaw kaykaptiinam, yurirkamurqan huk wallpa puritsiq kamyoneta.
Tsaywannam kutikamurqaa Karasman.
Tsaynam naanita shamurna, willapaa chofertana, “Katekistam kan,” nishpa.
Kusa choferqa kushishqa wiyan.
Tsaynam prospektunna qararqaa, “maa ilustrakunaykipaq,” nishpa.
Tsaynam niman, “Kananqa maytanataq aywanki?” nishpa.
Tsaynam nii, “Kananqa aywashaq Pweblu Libritaraqchi.”
Tsaynam niman, “Entonsis apuradu ayqikushun.
Padripam kolektibun kan, i tsaymi yarqun las dosi i medya.”
Porfin Karasman chaariyarqaa.
Tsaynam choferqa Pweblu Libriman yarquq naanimanna ayqikatsiman.
I tsaychaw taririyaa padripa karun yarquraykaqta.
Tsayman lluqarkurna aywakurqaa.
I chaariyaa Pweblu Libriman.
Apenas chaariyaa padri yuriramun.
Tsaynam entregarii ofisyuta.
I padre Ramón Saenz nin, “Imanawtaq, aywanki estansyapaku katekista ashiq o imanaw?”
Tsaynam nii, “Shamushqa qamllamanmi.
I ademas utishqam kaa, padre.”
Niptii, “Entonsis aku almorsaq.
Inbitadu kaa huk kasakushqakunamanmi.
Aku hinallachaw.”
Tsaynam hiqariysa tsaypa uraypa.
Parokya mas hawanchaw kan huk bodega.
Tsaychawnam nobyukunaqa qatswakuykaayaanaq kusa machashqa.
Tsaychawnam padripa kamyonetanman lluqarayaamurqan llapankuna, padrinu, basallukuna.
Las tres de la tardinawmi chaayarqna nobyupa wayinman.
Tsaychaw almwersu kusam kaykurqa.
I padri mana kutimuptin, alli unay kayarqaa tsaychaw.
Tsaymi puntun almwersu kucharakuna faltaptin, nobyuqa machashqa awqaykaptin, korbatan alli wira kalduman yakakaakurkurqan.
Tsayta rikaykur manam ni imanaw kayta musyarirqatsu tsay pobri nobyu.
Almwersu ushariptin, qatswar qallaykuyar banda musikuchaw, ampiirir hina qatswakuykaayaptin i padreqa hina hawka.
Nuqatapis padrinu qatswaq inbitamarqanmi.
Kasi las nwebinawnam porfin kutikayaamurqaa Pweblu Libriman.
Tsaynam ampipa pachaa waqakuriptin, sakristan arukamurqan papa yanuta i ruru frituta.
Senarikurnam punukuyarqaa.
Allim kamallaapis alistamurqan.
Tsay padri allaapa ankupakuqmi.
Mana karu kaptin, allaapa sasam maypitapis kutimunan.
Tsaychaw padripa kapun huk taksha granhanmi.
Tsaymi abundanti wallpapa rurunpis.
Tsaypitanam domingu tardi kutikamurqaa Karasman.
Tardina chaarirnam plasachaw hamakurqaa.
Tsaypitanam aywarqaa piqa rutukuq pelukeruman.
Tsaychawnam tsay pelukeru tapuman, “Maypita shamunki? Manataq kay Karasinukunanawtsu kanki,” nishpa.
Tsaynam nii, “Nuqaqa Warasmi kaa.”
Niptiinam nin, “tsaypinqa negosyantiku kanki?”
“Manam. Kaa katekistam. Shamurqaa llapan parokukunawan parlaqmi alli nunakunata akrarkur eskwela katekistaman kachayaamunanpaq.
Tsaychaw preparakuyanqa markankunachaw llapan nunakunata resayta i kantayta yachatsinanpaq.”
Tsaynam pelukeru nirqan, “tsaypinqa misyoneruchi kanki.”
“Manam misyonerutsu kaa sino tsay misyonyuqmi purikaa.”
Pelukeru nimarqan, “Entonsis parlakushun mana pelyashllapa.
Nuqa kashqa propagandista protestantim.
Hinantinpam purishqa librukunata rantikur.
Hinantintam riqii.
Peru huk besmi pastor mana allipa trataykamarqan.
Tsaynam mana awantar respondikacharkurqaa.
Tsaymi tsaypita qarqarayaamarqa.
Tsaynam kananqa pelukeru trabahakuu huk chunka watana.
Tsaychawmi kusa alli taripakurir, hornuta alkilaykur trabaharqaa panaderu.
Tsaychawmi limpu perdirqaa llapan kapitalniita.
Tsaypitam yapay qallarquu pelukeriyaata.
I mananam kananqa taripakuutsu nawpanuqa.
Apenas mikuyaanaallapaqmi.
Atskaq tsuriyuqmi kaa.
Ishkaq tsuriimi gwardya sibil.
Tsaykunam yanapayaaman.
Protestantikunaqa mananam ankupakuyantsu.
Qarqaramantsikmi imallapis kariptin myentras Iglesya Katolikachaw perdonaykunmi imatapis maakurir o konfesakuptin.
Protestantichawqa manam perdonan kantsu i imatapis allaapam exihikuyan.”
Tsaychaw nuqa upallallam kakurqaa, “Achyaa, achyaa,” nishpa.
I despwesmi qaraykurqaa huk prospektun, “mas kayinaykipaq,” nir.
Tsaypitanam aywarqaa parokyamanna.
I tsaychaw kaykaanaq huk padre kooperador.
Paytanam tapurii, “Kaychawku kallan señor paroku?”
Tsaynam nin, “Shuyaraykuy. Yarqurishqam.”
Ni “kayllachaw hamakushun,” ninpistsu.
Ampiirinna i pachawaqaypis chaakaramunna.
Ni yurimuntsu.
Kasi las nwebinawnam yuriramun.
Tsaynam nii, “Padre, nuqallaami shuyaraykaq.
Waraspitam shamushqa.
Kaymi ofisyu.”
Tsayta leyirikurnam nin, “Pitaraq kaypita kachamushaq?
Pipis manam munayantsu.
Primeru munayan musyayta, 'aykatataq pagayaamanki?'
Tsaynawmi niyan kaychawqa.
Peru ashimushaqmi.
Tsaynawmi kanqa,” nishpa.
Punkuta yaykukuykuptin, nuqana nii, “Padre, kaychaw huk kutallaykichaw punukallaamushaq?”
Niptiinam nin, “Manam kaychaw ni ima kantsu, ni kama.
Atska bisitayuqmi kaa.
Mehor aywakuy, pillatapis niri.”
Tsaynam nii, “Padre, manam ni piwan riqinakuutsu.”
“Tsaynam mehor aywakuy frenii otelman.
Riqinakunki padre Pachekuwan.”
“Awmi, peru karullapam,” nishpa.
Nikaptii, manam ankupamarqatsu.
Tsaynam llakishqa yarqakaramurqaa tardina, “Maychawraq senaytapis tarishaq?” nishpa.
Tsaynam aywarqaa restawrantiman.
Tsaychawnam senakurqaa.
Tsaychawmi alli shuyni alpinista gringukuna senaykaayaanaq.
Apenas parlayaqpis, señasllapa, manam kastellanuta yachayarqatsu.
Tsaypitanam aywarqaa otelmanna posada ashiq.
Tsaynam chaarirqaa Hotel Suiza Peruanaman.
Tsaychawnam taririi padre Pachekuta.
Tsaynam nii, “Padre, kamatam munallaa.”
Tsaynam payqa nin, “Imanaw chanintam munanki, primera o segunda clase?”
“Imanawtaq chaninllayki?” 
“40 o 50 soles.”
“Padre, manachi tsayta pagallaamantsu.
Kallaa pobri katekistam.”
Tsaynam padrina niman, “Maychawtaq katekisarqunki?”
“Hinantin parokyapam tumaykaamuu.”
Tsaynam ashimurqan huk kwartuta 30 soles chaninta.
Tsaychawmi punurqaa pasaypa pobri puruchaw, limpu alalaykar i awkis katre limpu nanaykatsimarqan.
Waraanin lunisnam kutikamurqaa Yungayman.
Tsaychawpis padrita unaymi shuyararqaa.
I despwes yarqaramur, manam “pasakaramii,” ni “hamakurishun,” nirqatsu.
Waqtallachawmi parlaparamarqan.
I aanimarqan kimaqta kursilluman kachamunanpaq.
Despwesnam aywakurqaa merkaduta desayunu ashiq.
Tsaychawmi nikurikurnam, karuta shuyararqaa Mankusman pasakumunaapaq.
Karu kariptinnam aywamurqaa tsaymanna.
Mankusman chaarirnam hamakurqaa.
Mana tsaychaw pipis kayatin.
Kasi las onsinawnam tsay plasaman chaaramurqan huk sibil ropashqa nuna.
Maa pay señor kura kanaq.
Tsay qipantanam aywarqaa.
Pay lomismu kusa kushikachashpa, “Hamakurishun,” nimarqan.
Tsaynam ofisyuta quriptii, leyirirnam, shumaq taykur, tapumarqan, “Imanawtaq tsay kanqa?
Imaytaq qallanqa.”
Allaapa shumaq palabranwan yaskikamarqan.
Despwes nirqan, “Allaapa urhentim katekistakuna porki paykuna allaapam presisan yachakuyaanan.
Wallkaqlla saserdoti.
Manam tinkuyaatsu llapanpaq.”
Tsaychawmi huk nuna kaykaanaq.
Maa tsay kanaq kantornin.
Paytanam nirqan, “Qam ayway mas yachakuq, i ishkaq mas ashishun kimayki aywayaanaykipaq.”
Maa tsay padre kanaq extranherush, kusa alli trabahador.
Tsaynaw shumaq nimaptinnam, nirqaa, “Padre, manam qamkuna extranherunaw.
Ni maychaw yarpakachayantsu.
Manam kasukuyantsu.”
Niptiinam nirqan, “Tsaypaqmi nuqakuna shayaamushqa.”
Despwes nimarqan, “Kananqa maymantaq pasarinki.”
“Kanan pasarishaq Karwasmannachi. 
aywaa awtutachi shuyarashaq.”
Tsaynam padri nirqan, “Mehor ishkantsik almorsakurkur aywashun.
Nuqapis tardi aywan Karwastam.
Aywakushun karullaawan.”
Tsaynam tsaychaw shuyararqaa.
Alriorsariyaptiinam, nirqan, “Kayllachaw hamakuykay.
Alistapakaramushaq.”
Despwesnam shayaamurqaa i chaarayaamuu Karwasman las kwatruna.
Tsaychawtsu padri paruku kanaq.
Tsaynam wawqii yachashqaallachawna hamakurqaa.
Tardinam chaamurqan padri paruku, maa retiruta predikaanaq eskwela wamrakunata.
Tsaynam entregarirqaa ofisyuta.
Tsayta leyirikur nimarqan, “Kananqa manam tyempuu kantsu.
Tardi ampinam mehor parlashun,” nishpa nirqan.
Peru ampipapis manam tyempun karqantsu.
Ni imata parlayarqaatsu.
Waraanin quyaran parlayarqaa.
Tsaynam padri nirqan, “Nuqa kaychaw limpu desmoralisadum kaykaa porki kaychaw huk killalla kursillu karinantam munarqaa.
Tsaytam negamashqa monseñor Zanzóttera.
Kay alli shuyni munayan yachakuyta, peru Warastaraq shamuyta manam munayantsu, “familyaakuna, chakraakunam” nir.
Peru de todas maneras kimaqtam kachamushaq,” nishpa nirqan.
Peru despwesmi inbitamarqan yapay Karwasta kutinaapaq.
Tsaynawllanam despidinakuriyarqaa.
I despwes kareteruman aywakamurqaa Markaraaman pasakamunaapaq.
Karwaschawpis padri manam ni kamaa ni mikuynii parlakurqatsu.
Wawqillaallam imanawpis katsimarqan.
Paytanam qurqaa qillaynin arukaramunanpaq.
Aywakamuptiinam padri qumarqan ishkay chunka solnii, “Kay imaykillapaqpis,” nishpa.
Tsaytanam huk chunkan quykurqaa wawqayta qaramashqanpita, porki paykuna familyanwan kallayan pobresachawmi.
Tsay kareterachaw kaykaptii yuriramurqan huk kamyoneta.
Tsaywanmi aywakamurqaa Markaraata.
Tsayman chaaramur, derechu aywakurqaa inlisyaman padripaq tapukuq.
Tsaychaw sakristan nimarqan, “aywashqa Santu Turibyutam huk qishyaqman.
Shuyarikuy.
Las dosim chaamunqa.”
Tsaynam tsaychaw taakurqan utishqa karnin, paqakur.
Kasi onsi medyanawnam chaaramurqan tsay awkinlla padre Broncano.
Ofisinanman yaykuriptinnam aywarqa qipanta.
Paypis shumaq chaskimarqan.
I ofisyuta leyirir nirqan, “Almwersu oranam.
Aku almorsaramushun.”
Tsaymi aywayarqaa frentinta.
Tsaymi paypis nirqan, “Kimaqtan aykapis kachamushaq, hukta Antapaq, hukta Paryawankapaq i hukta Akopaq.
Itsa paykuna nuqa awkin kurata yanapaykayaamanman kay trabahuuchaw.”
Tsaypitanam kutikamurqaawayiimanna triguu segaypaq kaptin.
Tsay shamuq domingunam aywarqaa Hangastana padre Jorgewan parlaqna.
Tsaychawnam padre Jorge nirqan, “Kachamushaq atskaqtam.
Limpu hutinkunatapis apuntashqallana.”
I misa ushariptin kutikamurqaa apuradu Sentenaryuman derechu, waraanin lunis Warmeyta pasanaapaq, qillay i mas prospektu i ofisyukuna listu kananpaq.
Tsaymi padre Romuluqa tsaychawtsu kanaq, sino padre Bernarducho enkargaduta dehaykur, kutikamurqaa wayiiman tsay domingu tardi.
Lunis quyanam aywakurqaa Warastanna tempranu Warmeyta aywanapaq.
Tsaymi tsay diya lunis las onsi i medya yarquyarqaa omnibus Soledaawan.
Allaapa despasyu aywaptin ni abansayarqaatsu.
Chaqchanllachawmi almorsayarqaa tardina.
Tsayta pasariyaptiinam awtuqa fallarna qallaykurqa.
I uuraypa kaptin kasi kikinllana aywarqan.
Paryakotuchawnam parakurirqan.
Tsaychawnam imanallachi altsarayaamun.
Tsayta pasarir chaariyaa Yawtanqan.
Tsaychaw awtu pasaypa kedarin, ni imanapa.
Tsaymannam yuriramurqan huk kamyon, maa aywanaq Kasmata.
Tsaynam qarachayaamarqan Kasmayaq.
Kasmaman chaayarqaa las seis de la tardi.
Tsayran nuqaqa primera bes riqishqa Kasmata.
Manam ni maypa partipataqa riqishqatsu kaa.
Tsay chaarirnam llakishqa, “Imanawraq, maynaraq aywashaq Warmeyta,” nikaptiina, tsay omibuschaw aywaq mayina niman, “Nuqapis aywaa Warmeytam.
Aku huntu aywakushun.”
Nirnin aywayarqaa tsay paraderuman.
Tsaychaw kaykaanaq lindu mushuq yana awtumobil.
Tsaywanmii aywayarqaa.
Tsaymi la mitaanawna aywaykaayaptii, huk kurbachaw huk kamyoneta chokaykamurqan.
Limpu usharamunaq itsuq laduta listonninta.
Allaapam malograkaarinaq.
Tsaychawqa unay demoraykamurqan, “Qatipashaq,” nikaptinna, kamyoneta kutimurqan.
Tsaychawqa liryakuyanraq.
Tsaypitam areglarikur, pasakuyarqaa i chaariyarqaa Warmeymanna sinchi ampina.
Tsaynam tsay yanaqaytaqa rogaa, “Pushaykallaamay parokyakaman.”
Tsaynam kikin parokyakama chaaratsiramarniinam, aywakurqan.
Tsaynam lus rawraykaptin, punkuta tsaktakurqaa.
Tsaynam yarqaramurqan padre Emiliano Mendoza, paruku.
Tsaynam nii, “Waraspitam shamurquu.
Kaymi ofisyu.”
Chaskiramur leyirikurninnam nimarqan, “ayway.
Kay inlisyapa qipanchawmi kan restawrantikuna.
Tsaychaw ayway senakaramunki kikiykipa qillayniykiwan.
Aykatapis gastashqaykita limpum kutitsishqayki.”
Tsaynam aywarqaa.
Tsaychaw senarir kutiriptiinan, “Aku kamaykiraq ashimushun.”
Tsaymi paypis huk otelchaw kamaa ashimurqan.
Tsaychaw kontratarirnam, kutiyarqaa parokyaman.
Tsaychawnam unay taakuyarqaa.
Tsaymanmi señor kurapa panin yarqaramurqan.
Unay lehyonarya Belenchaw kaq, riqinakuriyarqaa.
Allaapa amable.
Tsaychaw kayarqan.
Sinchi ampinam aywakamurqaa otelta.
Tsaychawnam punurqaa.
Waraaninnam kutirqaa parokyata.
Tsaychawnam desayunuta upuyarqaa.
Padrinam nirqan, “Misa rurarikur oram, aywaa Limata, tsaychaw señor obispuwan topanaapaq.”
Tsaychawmi padre Emiliano Mendoza nirqan, “Waraspita aywakamur trabaharqaa Ayhachawmi.
Tsaychawqa mas allim karqaa.
Tsaychawqa misa wiyaq i konfesakuq kayaq mas atskam.
Tsaychaw manam ni pi ni ima niyaamarqatsu.
Solo salorniimi allaapa delikadu tikrakurirqan.
Tsaynawpam trasladuu mañarqaa kaymen shamunaapaq.
Kaychaw salornii mas mehor.
Peru nunakunanam allaapa karuyashqa.
Mananam ni misa wiyakuyllatapis yachayantsu ni konfesakuytanaqa.
'Konfesakuyay' nishqaaqa piñakuyanmi.
'Imash tsay konfesakuy?
Punta kurakuna manash tsay kusasta nunka parlapanaqtsu.'
Kaychaw nunakunaqa unikamente kontentakuyan inlisyaman aywarqa belankunata sendikurir, listu; fyestata rurar allibwenu fwegosta ruraykatsir, tsayta kayarikur, listu; i qatswakuyan munayashqannaw.
Kanan imaypis piñakuyanmi, 'konfesakuyay,' nishqaaqa.”
Tsaymi panin nirqa, “Kayman chaarayaamur uniku nuqallam komulgarqaa.
Kanan kay chusku watanam kaychaw kayaa, tsayran wallkaqllaraq misa wiyaq, konfesakuq.
”Kaychaw manam ni pi munantsu kantor kayta i ni sakristan kayta.
Tsaypita allaapan hipayaa.
Paniillam sakristannii i kikiillam kantanantin misata rurarii.
Tsaynawllam kakullaayaa.
Itsari tarikamushaq tsay alli nunakunata eskwelaman shamuykuyaananpaq.
Peru qamkunapis rezakayaamii kay parokyachaw nunakuna mas almankunata kuyayaananpaq.
Lehyon de Mariata hundayta munarmi, permisuta mañarqaa señor obisputa.
Tsayta pay manam kontestamarqatsu.
Kaychaw alistashqa karqan chunka pitsqa personam.
Peru mana señor obispu kontestamaptinmi, deharishqa mana hundarquutsu.”
Tsay llapanta parlakurirmi despedinakuykuyarqaa.
Despwes aywakamurqaa kareterata awtu shuyaq.
Mana riqirqa allaapam sasachaw kantsik.
Tsay paraderuta ashir purikaptiimi, yuriramurqan huk hoben.
Paynam parlaparamarqan, “Maytataq aywanki?” nishpa.
Tsaynam nirqaa, “aywaa Kasmatam Warasta pasanaapaq.
Maychawtaq awtuta shuyantsik?”
Tsaynam pay nimarqan, “Aku taqayllata.
Nuqapis aywaa Warastam.”
Tsaychaw shaykaayaptiimi chaaramurqan huk awtumobil.
Tsaywanmi Kasmaman kutimurqaa omnibusllawan Warasta kutimunaapaq.
Kasmaman chaarir aywaa Ahensya Soledaaman.
Tsaychaw taykaanaq Waraspita aywayashqaa omnibus.
Ni pi altsanaqtsu, limpu kashqannawlla.
Tsaynam ahensyachaw, “Manam omnibus kantsu.
Kamyonllam kanqa.
Las onsiran chaamunqa Chimbotipita.
Tsaylawanna aywakuy.
Mana tsayta munarqa, mehor warayraq.
Kanan shamuq omnibusmi waray kutinqa.”
Nuqanam mantsarqaa kamyontaqa alalaptin, porke manam aparqaatsu ponchuutapis lasapakuptin.
Peru hinam kamyonwan kutimurqaa.
Tsaychaw ahensyachaw kaykaptiimi huk señoritana yuriramun.
Nuqaqa ni riqiitsu.
Paypis rikaaraman.
Ultimunam riqisyaana i parlapaykuu.
I paypis “Don Shanti” nikaman, maa kanaq Wanha warmi.
Uryapukushqanpita shamuykan familyankunata watukaq.
Tsaymi kompañakayaamuu.
Nuqaqa yarpakachaywan, “Imanawraq puntata waqtaykushaq alalaychaw?” nir, kamyonqa sellama demoraykan karga tarishqanchawqa taakur taakur.
Las kwatro kaykaayaa Yawtanllachaw.
Tsaychaw almorsarir hiqaramun.
Tsay witsaychaw allaapa demorakun.
Ampiiriyaamuu Hiraqllachaw.
Tsaychawnam choferqa yarpurin senaqna.
Nuqanam mana yarpurqaatsu, kasina tsay llapan qillaynii abansakaakuriptin, sino padre Mendozapa paninmi mirkapamarqan.
Tsayllata mikuriyaa tsay Wanha warmiwan.
Tsaychawnam payna niman, “Don Shanti, kay frasadaata aqshu karkamii.
Qam hinalla kanki.
Nuqaqa pañooniillatanam aqshukamushaq,” nishpa.
Tsaynam nuqallaqa kushishqana tsay frasadanta aqshukurkullarqaa.
Mana tsay warmi kaptinqa, imanawraq aywaaman karqan tsaylaya alalayta Qallan Puntata?
I Qanshanqan allaapan alalaykun.
Imanaw aykanawpis puntata waqtariyarqaa.
Tsaymi tsay witsaychaw pasaheru warmikuna parlayaq manaallinchaw wanuqkunataqa.
“Kaymanshi dyablu apamun nuqapa marka mayii wanuqtash.
Pampayashqan waraanin topayaamunaq yamaylla pampata aywakuraykaanaq.
Tsayshi tsay topaq nuna parlapaptin yaskirinaq yamaylla.
Peru mana unaytsu shaaranaq.
'Apuradulla kay gwardyam apayaaman.
Familyallaata willarinki, “Aywakuykan Tinkutam,” nishpa'.
Tsaynash nunaqa Atipayanman chaaramurna willan señoranta, 'Tal Hulanupis aywakuykan Tinkutam,' nishpa.
Tsayna warmin ninaq, 'Imatam pay kanman? Payqa wanushqam. Qanyanmi pampayashqa.'
Tsayna topaq nunaqa ninaq, 'Manam.
Yamayllam aywakuykarqan.
Parlayarquumi' ninaq.
Tsaynam kastankunata willayaanaq.
Tsaynam sepultura uqtiyaanaq.
Ni ima kanaqtsu.
Tsaynawpam rasonpa musyayarqan dyablu ayata kawarirkatsir apakushqanta.”
Tsaynawmi tsay Atipayan warmi willakurqan shayaamuptii.
Porfin Warasman chaarayaamuu las onsi y medya.
Ni imapis kannatsu Waraschawqa.
Hina kamyonpitaqa limpu qarqarayaaman.
Tsaynam tsay ankupamaq Wanha warmipa qipintaqa katapamuu asta Sentenaryu posadanman.
Churaykurnam nuqaqa pasakuu, “aywaa konbentutachi“, nishpa.
Tsaynam chaarir punkuta tsaktakuu.
Ni pi yarqayaamuntsu.
Unay tsaychaw shaakurirnam, aywakurqaa huk amigullaamanna.
Felismente payqa kichaykamarqan.
Tsayllachawnam punukuykullarqaa.
Patsa waraaramuptinnam aywakuu hina Ayhata pasanaapaq.
Tsaymi tsaychaw Ayhapaq pasahita rantirir, maakurirqaa maa huk pachakta uqraykushqa kanaq kan.
Tsayqa mantsakashqa kutikaramuu posadakushqaaman.
Ni qillaytaqa tarinaatsu.
Las onsi de la mañanam yarqurqaa Ayhata.
Rekwaykallamaqa yamaymi tsay awkis omnibus charqan.
Tsaychawmi almorsayarqaa.
Tsaypitanam pasariyarqaa.
Mas umaaninllachaw omnibuspa huk llantan pashtarirqan.
Tsaychawmi demorayarqan alli unay altsar.
Tsaypita altsarayaamuptin, aywakuyarqaa.
I mas umaallachawnam yakunna ushakaakurin i ni yakuqa tsaychaw kantsu.
Hinata hina manehamurqan.
Hirkachawna yakuta taririyaamurqan.
Tsaychawnam tiqnaq upukarkamurqan.
Tardinam Taruga minata chaariyarqaa.
Wankapetiita waqtayarqan.
Tsay waqtarir aywaraykaayaptiinam, porfin chaariyarqaa Hercules niyashqam sityumanna.
Tsaychaw yapay llanta pashtarirqan.
Tsaychawnam huk Warmeypita shamuq pasaherana nin, “Imaykachi kay karuwan shamuykuntsik mana imapaqpis sirwiqwan.
Mehor kaypitaqa aywakushun chakintsikpa.”
Nishpa rimaptinnam, karupa dweñunqa piñakurkurqan.
“Aywakuy chakipapis.
Tsaynawmi byahiqa.
O mana tsayqa qanmi allaapa saladu kanki, tsaymi karuu kada ratu kaychaw perdin.
I despwes kaychaw rimankiraq.”
Nishpa llantata hurqurikur, altsarqan.
Tsaychaw altsakaariptin aywakuyarqaa.
I felismente chaariyarqaa Ayhaman.
Tsaynam nuqaqa señor paruku ashiqna aywarqaa.
Maa tsay diya kanaq Tayta Shantipa antidispiran.
23 de julyu charqaa Ayhaman.
Tsaychawnam bandata wiyarii.
I nobedaana kan palla llapan kashqanta.
Tsaychawnam taririi huk leyonaryuta, don Serafin Leyvata.
Paytanam tapurii, “Imatataq kaychaw ruranki?”
Niptiinam, “Shamurquu remplasum koreyuman.
Tsaymi kanan huk killam kaychaw kashaq.
Kaychaw kaa chunka hunaqnam.”
Niptinnam, “Tsaypinqa qamqa riqinkinam maychaw señor kura yachashqantapis.
Aku kompañamay.”
Niptii pushamarqan.
Tsaynam chaariyaa.
Tsaynam ofisyuta entregariptii, ni sikyera ni leyinllapistsu.
Masbyen niman, katekistakuna ashiqmi shamushqa niptii, “Nuqaqa manam markaakuutsu tsay katekistakunata.
Kaychaw ishkaq qurishinukuna.
Manam ni ima rurayta munayantsu mana qillaypaqqa.
Ademas paykuna niyan paykunapaqa ordenninkuna kannash llapanta rurayaananpaq asta konfesayaananpaq.
Tsaynawmi niyan ishkan qurishinukuna.
Ademas paykuna kursilluchaw kayanman sikyera pitsqa o huqta killa, alli yachakuyaananpaq.
Nuqakunapis tsaytsika estudyashqa kaykar mana sufisyentitsu kayaa katekisayaanaapaq.
I kanan qam ninki, 'Ishkay semanallam kayanqa,' nir.
Tsaychawnaqa imataraq yachakuyanqa?”
Nishpam nikamarqan tsay kura.
Limpu resentikatsimarqan.
Despwes nirqan, “Tsay seminaryuchaw mikuyanpis arina apita i arina kashkita.
I maestrupis tsay Waqllan nunalla.
Tsayku yachatsinqa imatapis sufisyenti? Nuqa tsaytam nishqa señor obisputa.”
Tsaynawmi limpu akusaykamarqan.
Peru hinatam konbensitsirqaa.
I tsaynam nirqan, “Waraynam ofisyuta leyishaq.
Kananqa luspis kantsu.”
Nishpa wayinman kasi yaykukuykuptinnam nirqaa, “Padre, posadakaykatsillaamay.”
Munarqatsu.
“Kaychaw manam ni ima kantsu pununaykipaq.
Mehor aku ashimushaq.”
Nishpa aywarqan huk otelman.
Tsaychawmi punurqaa.
Peru manam parlakurqatsu mikuypaqqa.
Tsaynam ardayna tapurqaa, “Padre, maychawtaq mikayqa kan?”
Niptii rikaaratsimarqan huk restawrantita, “Tsaychawmi kan,” nishpa.
Despwes ayqipa aywakurqan.
Tsay ampinam tsay kwartuchaw punuyarqaa ishkaq.
Huk hoben kanaq komersyanti.
Tsaynam chaaramur tapuman, nuqaqa kamallachawmi alalaptin resakuykarqaa rosaryuuta.
Tsaynam niman, “Qampis kanki komersyantiku? Imata apamurqunki rantipaq?”
Tsayna nuqana nii, “Manam komersyentitsu kaa sinuqa katekistam.
Kaymi misyonnii.”
Niptiinam, “Ah, entonsisqa padrechi kanki,” niman.
“Manam padritsu kaa.
Layikum.”
Tsayna kusa kaayirikur diskutirna qallaykan.
Primeru niman, “Qam imataq ninki kay astronawtakunapaq killaman chaariyashqa? 
Qampita, kanku Dyos?”
Tsaynaw niptin nirqaa, “Awmi.”
Dyos kanmi niptiinam, ima imatachi nirqan.
Tsaynam nirqaa, “Sitsun Dyos mana ruranman karqan materya primata, manam nuna ni imata ruranmantsu karqan pay rurashqanllatam.
Kanan desarollayan.
Tsayllawanmi kanan imatapis rurayan.”
Tsaynaw nikuptii, mananam mas ni imata parlakurqantsu.
Maa tsay hoben kanaq unibersitaryush.
Waraaninnam aywarqaa señor paruku ashiq.
Tsaymi taririrqaa.
Inlisya punkuchaw shaykaanaq.
Tsaynam tapurqaa, “Padre, kanan imay orataq misa kanqa?
Niptii, waapu nimarqan, ”Manam kantsu misa.”
Despwes mas manam ni imata parlapamarqantsu.
Tsay hunaqlla kutikamunaatam mana karu karqatsu.
Tsaymi tsay hunaq qanyasyarqaa tsaychaw.
Tsay hunaqnam karqan Tayta Shantipa dispiran.
Mana ima rurayta pwedirnam, tsaychaw pasyakurqaa rikaachakurllana.
Tsaymi tsaychaw allibwenum fyesta sumaykun.
I ishkaq mayordomun kayaanaq.
Huknin kaqchawmi kanaq ishkay kancha banda musiku, ronkadora i pallakuna.
I huknin kaqchawmi karqan huk kancha banda musiku, kaha, flawta i pallakuna.
Tsaychaw manam kaychawnawtsu kostumbri.
Huklayam.
Tsay dispira tardi Tayta Shantita apayan pwebluman yaykunankama.
Tsaychaw andasman watayan.
Tsaypitam apayan prosesyonta las seisnaw llapan banda musiku i pallakunawan, todo abellana.
Tsay tardinam don Serafin Leyvawan arukuyarqaa.
Nuqapis qillayta yanaparqaa.
Tsay ampim sellama fwegos kaykurqan.
Despwes mana otelta alkilayta pwedirnir, punukurqaa koreo wayillachaw papelkunata qupikurlla.
Don Serafin mañakaykamurqan huk frasadata, pullanta qatakur i pullanta qupikuykur, limpu alashqa.
Peru imanashaqraq, mana ni piwan riqinakuyaatsu.
Tsaychaw mayordomu manam qillinkunata wayinman pushantsu sino wayinman ni apayaapun llapan imanpis, kada qillinman, llapan bandanwan pallankunawan dansallapa.
Tsaychaw dispira ampi plasachaw imana kaqpis qatswakuyan limpu wamrantin ponchushqa.
Imana kaqpis banda tokaptin limpu awallikuyan.
Diya hunaqnam quyallana aywayarqaa misaman.
Peru tsaychawpis mana mas padri parlapamarqatsu.
Tsay diya hunaqnam chakipapis kutikamiita karqaa.
Peru naanita mana riqir pwedimurqaatsu.
Tsay hunaqpis manam karu karqatsu tsay kikinpita yarqamuq.
Peru tsaychaw llakishqa shuyaykaptiimi, antis yurikamurqan huk awtumobil Waraspita, i chofernin kanaq huk amiguu.
Tsaytanam rogarqaa, “Apakallaamay Rekwayyaqlla.”
Felismente aseptaramarqan.
Tsaynawparan tsaypita kutikamurqaa.
Allaapa eskasum karu.
Manam kada hunaqtsu kan.
Tsay awtumobilchaw shamur chaykayaamurqaa Rekwayman limpu allpapa tsapashqa, imalayachi tsay naani polvadera.
Rekwayman chaaramur derechu aywakurqaa mayuta tapsikuq i paqakuq.
Tsaychaw limpu tapsikuriykurran ashirqaa Rekway parukuta.
Tarirqaatsu.
Tsaynam shuyaraykashqaata aywakurqaa Tikapampata hina paruku ashiq.
Ni tsaychawpis tarirqaatsu.
“Rekwaychawmi,” niyaamaptin, hina ora kutikamurqaa.
Tsay kutimurnam taririrqaa Rekway parukuta.
Payqa kusa grasyanwan chaskiraman.
I ishkaa pasyarpis puriyaa tsay plasachaw ampipa.
Rikayninqa aktsaynawmi tsay padripa, peru allaapa grasyosum.
Payqa tsaychaw senatsimarqan i kamallaa alistamurqan.
Waraanin quya desayunatsimarqan.
Tsaypitanam aywarqaa padre Jaramillo ashiq i tarikurqaa Rekwayllachaw.
Tsay ishkan padripis nirqan, “Kaychawqa imana kaqpis kakuyan minerum.
Maa tariyaamushaqkush kachayaamunaapaq.”
Tsaypita kutikamurqaa Warasman.
I faltarqan huk parokyaran.
Wayiitanam kutikamurqaa Rekwaypita.
Tsaychawnam hamarqaa Chikyanta aywanaapaq.
Manam kada hunaqtsu yarqun karukuna ni Ayhata ni Chikyanta.
Ultima semana julyuchawnam, lunis aywarquu Chikyanta.
Tsay hunaq quyallana rantirirquu pasahita Chikyanta aywanaapaq.
I tsaychawnam niman, “Las onsinam aywanqa,” nishpa.
Nuqaqa kushishqa pasahita pagariykur purikarquu.
I ora kaptinnam aywarquu, “Yarqunqanachi,” nishpa.
Chaariptiinam dweñuqa nimarqan, “Manam karu aywantsu Chikyanta porke mana pasaheru kantsu ni karga kantsu.
Apamuy boletuykita.
Qillayniykita ayllukurkuy.
Warayran aywanqa.
Kananqa manam aywantsu.”
Nikamaptin imanawchi tikrarirqaa.
Tsaychawnam huk maestra hina rantishqa kanaq pasahita Chikyanta aywananpaq.
Paytapis kutiratsirqan.
Paynam Paramonga aywaq karutana tapurinaq, “Konokochakama apakallaamay,” nishpa.
Chofer aseptarinaq.
Tsaynam tsayllachaw aywakurqaa Konakochaman.
Chaariyarqaa las tres de la tardi.
Tsaychaw kedakuyarqaa karu Chikyanman aywaq yuriramunanta shuyar.
Manam kaykurqatsu.
Las kwatrupita qallaykur sellama alalaykurqan.
Las sinku kasinam waqarqaapis tsaylaya alalaptin.
Tsaychawnam huk nunana nin, “Mehor aywakushaq chakipa.
Taqay hirkachawmi paniipa kanchan.
Tsayllachawnam kedakushaq.” nin.
Tsaynam huk marka mayinna nin, “tsaypinqa frasadaykita deharikuy aqshukunaapaq.
Nuqanam apakamushaq.”
Nunaqa “bwenu” nishpa, deharirqan.
Tsay awtu shuyaychawnam tsay nunakunawan riqinakuyarqaa.
Tsaynam las seisna manana awantaypaq alalay kaykurqan.
Tsaynam ankupamar nimarqan, “Kay amiguntsikpa frasadanllata aqshukurkuy.
Allaapam alalan.”
Tsaymi tsaywan limpu pitukurkur, tsaychaw unchukuykurqaa.
Tsaymanmi mas warmipis i ullqupis chaayamurqan.
Tsay llapaakunam hukllachaw montonakuykuyarqaa.
Tsaynaw kaykaayaptiimi, porfin las syete kwarto yuriramurqan huk omnibus Llata aywaq.
Tsaywannam aywakuyarqaa.
Tsaychawpis limpu frasadawan wankupukushqa, las nwebi de la nochim chaayarqaa Chikyanman.
Tsayman chaariyaptiimi, tsay Konokochachaw riqinakuyashqaa nuna rogakaramun huk nunata.
Tsaynam pushamarqa.
Chaariyaa hatun sagwanman.
Tsayta tsaktakuriptiinam yarqaramun huk hoben.
Tsaytanam tapuriyaa tsaychawqa señor paroku, nishpa.
“Awmi, kaychawmi,” niyaaman.
Tsaynam nii, “Katekistam kaa. Shamurquu Waraspitam.”
Tsaynam padreqa tsatsana kashpa tsay muchachunta nin, “Puntata alistay kaman.
Limpu utishqachi.”
Tsay yaykurirnam entregarirqaa ofisyuta.
Tsayta leyirirqan.
Despwesnam nin muchachunta, “ayway, apari restawrantiman.
Senaratsimuy.
Kaychaw mana imapis kannatsu.”
Tsaynam tsay muchachu pushamarqan.
Mikurirnam kutirirqaa.
Listuna kama kaykaanaq.
Tsaymi apuradu patsaakuykurqaa, alalaptin tsaychaw.
Kusa quñum punurqaa.
Waraaninnaman padre nimarqan, “Ashimushaqmi katekistata.
Peru tsay llapantam kanan padri direktorman eskribimushaq.”
Tsaypitanam misaman aywayarqaa.
Tsaypitanam padri nimarqan, “Aku desayunuta upurishun porke nuqaqa aywaa karutam entyeru misa ruraq.
Aywakunki.
Kaymi beynti soles.
Tsaywanmi almorsakurinki mayllachawpis.”
Nishpa despediramarqa.
Tsay plasachaw taykaptiinam, yapay padripa muchachun yuriramurqan.
Tsaynam qayaramurqan kantorninkunata.
Tsay ishkaq kantorninkunanam aaniyaamarqan shayaamunanpaq.
Tsaypitanam las dyes aywakamurqaa, karu yuriramuptin asta Konokocha.
Las dosi chaariyarqaa.
Tsaychawmi kedakuyarqaa i karunam pasakurqan Limata.
Tsaychaw kayarqaa asta las tres.
Ni huk karu chaykamurqatsu.
Tsay las tres chaamurqan huk kamyoneta Llatapita.
Tsaywannam aywakayaamurqaa Warasman.
Tsay Chikyanpita shamurmi hina amistaata formariyarqaa.
Tsaywanmi ponchunta ishkaa aqshushqa aywakayaamurqaa.
Pay kanaq Okrosinush, sino pletuyuq karnin shamunaq Chikyanta i Warasman apelaramurna shamurqan abogadu tsariq.
Tsaymi Warasman chaayaamurqaa las sinku de la tardi.'
Tsaynawmi kumplirqaa llapan parokya bisitashqaa.
Kaseryu de Chuntayuq kaykan mas o menos onsi kilometros de la Probinsya de Waras.
Nortipam kolindan estansya de San Juan de Piskuwan.
Sur ladupam kolindan estansya de Chikneywan i Markaqwan.
Esti ladupanam kolindan Río Santawan.
I oesti ladupanam kolindan Shiqta asyendawan.
La mitad de Chuntayuqqa asyendan seminaryupa.
Tsaychawmi operaryu kayan atskaq.
Kimaq estanayapitam uryayan chusku junaqmi kada semanachaw.
Nuqa yarpashqaachaw karqan arendataryu Carlos Alberto Zimic.
Karqan doktormi, allaapa alli nunam.
Peru mayuralninkuna karqan allaapa lisu nunakuna.
Despwesnam seminaryu yapay arendakuykushqa huk inhenyeruta Julio Arguedasta.
I kanan aktwalnam kaykan inhenyeru Aurelio Moreno.
Tsay asyendachaw allaapa desigwalmi operaryukuna muruyan tsay asyenda chakrachaw.
I igwal uryayanqa.
Hallqachaw taaraq operaryukuna muruyan aypatam papata, sebadata, sentenata.
Kanan watakunaqa papata aylluykuyan alli shuynitam.
Tsaychaw nunakuna manam shumaqtsu kakuyan sino chikinakuyanmi.
Nawpa tyempum kostumbri karqan llapan nunakuna kosechachaw llapan mehornin kaqtaqa apakuyaq wayinkunaman, haratam bulsikuypa i papatam allaraykar patsaman pampaypa.
Tsaytanam warminkuna tsurinkuna qallpakushllapa uqtikuriyaq.
Tsay Chuntayuq nunakuna mana asyendachaw operaryu kaqqa, chakrankunallachawmi uryakuyan.
Llapan chontinupam chakran kan, wallka wallkallaqa.
Tsayllachawmi muruyan harata, papata, uqata, triguta, sebadata, abasta, allwita, llantita, kinwata i ullkuta.
Tsay wallkata kosecharikur wardakuykuyan.
Tsayllatam mikuyan wata enteru.
Manam mitskata muruyantsu porke manam yaku kantsu.
Tsaymi tamyallawan, i mana tamya kaptinqa ni imata muruyantsu.
Asta upyanapaq yakupis limpun ushakaakurin usyachawqa.
Kada familyapaq wayin kapun, wakinpam tehapita, wakinpam uqshallapita.
Imanaw karpis kikinpam.
Manam Chuntachaw ni pi yachantsu arendashqa wayichaw.
Wayinkunachaw kan eramyentankuna, llapanpa bareta, lampa, hacha, machete i waskankuna.
I punuyaananpaq kayaapun qaratsankuna i hergankuna.
I arukuyaananpaq kan mankankuna.
I tullpankuna kima rumi churashqa patsallachaw.
I mikuyan imay orapis mikuy chashqan oraran, patsallachaw taykur.
Manam ni pipa mesan kantsu mikunanpaq.
I manam nunka kostumbrayantsu mikuyaananpaq resakur.
Mikur ushariykur aywakuyan maytapis, quyapa kar uryakuq, tardipa kar tempranu patsaakuyan.
Tsay familyayuq nunakuna manam ni ima kwentayantsu tsurinkunapaq.
Limpu mapa purum wamrakuna kayan.
Patsa waraariptin ni sikyera yakuwan shuupatsiyantsu, asta ni kikinkunapis.
Llapankunam waatayan ima animalkunatapis wayinkunachaw.
Kayaapun haka, konehu, wallpa i kuchinkuna.
Tsaykunatam mikuyan i imallapaqpis rantikuyan.
Peru kayanmi hina allaapa qelakuna.
Wayinkunachaw taakuyanlla, ni ima animalllatapis mana waatakuyantsu.
Chuntayuqchaw manam llapan nunakunatsu leyta yachan, ni resakuyta yachan.
I wakinkunaqa ni tsurinkunata eskwelallamanpis mana churayantsu.
Kay Chuntachaw llapan nunakunam katoliku kayan.
Manaran kanankama chaayaamuntsu huk relihyonyuq nunakuna.
I pipis maypis niyan fyestakuna ruraqqa allaapa allish.
Hutsankunapis menusyaarinshi.
Kay Chuntachaw fyestakuna kayan atskaqmi huk watachaw.
Primerum qallaykamun karnabal.
Tsaychaw llapan kruskunatam shumaq watayan machituwan.
I despwes purpurinarir misatsiyan.
Tsay karnabal diyakuna kan fertim borachera.
Tsaypitam chaaramun Dolorosa marsuchaw.
Tsaychawnam ampipa puritsiyan prosesyonta kantar.
I tsay prosesyonchawqa lomismu borachera.
Tsay fyestachaw mikuy kima klasi kashki i kima klasi api.
Yapay fyestanam kinse de mayu, San Isidru, allaapa hatun fyesta.
Allibwenu tsay fyestata sumaykatsiyan.
Despwes treinta do agosto, Santa Rosa de Lima.
Treintiuno de agosto San Santiago Mayor.
Primero de setyembri Santisima Cruz y el 24 de setyembri Virgen de las Mercedes.
Tsaymi watachaw fyestakuna.
Tsay llapan fyesta pasaq nunakuna mananash haqanatsu porke llapan santukunata sirwishqa.
Tsay fyesta pasayqa ullqu kayshi.
Mana fyestakuna pasaqqa ullqutsu.
Kay Chunta nunakuna ima republika uryachawpis allaapa unidum, peru sí manam faltanantsu kukan i sigarun i washkun.
Tsaymi kaptinqa manam ampishqantapis maakuyantsu.
Republika nunakuna uryayan pantyonchaw, lglesyachaw, eskwelakunachaw, sekyakunachaw maymanpis aywayan uryaq mas awtoridaakuna mañakayaamuptin.
Kay Chunta nunakunapa manam todo el tyemputsu kan chakrankunachaw urya.
Chakrankunachaw ushapaakurir aywakuyan kostatam uryapukuq.
I mas imanakaqpis aywayan Paramongatam.
Tsaychawmi kayaamun ishkay o kima killa.
Tsaypitanam chaarayaamun atska qillayyuq.
Wakinkunaqa qallaykuyan machakur.
I wakin nunakunanam shumaq disponiyan tsay tariyaamunqan qillayta familyankunapaq shumaq ratashnin rantir.
Wakin nunakuna Chuntayuqchaw waatayan wakata, uushata i chiwata.
Peru manam tsay atskatsu.
Wallkaqpam ashnunkunapis kan.
Kay animalta waatashqapis pastum manam kantsu.
Tsaymi uyu rantikunapaqpis.
Luis Rojas karqan Wanha nuna allaapa lisu, riqishqa maychawpis.
Nuqapis riqiimi.
Allaapa mantsanaypaqmi karqan.
Tsay nunam mayordomu kanaq San Isidruchaw Wanhachaw.
Llapantapis limpuna alistanaq fyestapaq, utsutsikur llapan qillinkunata.
Naqana 15 de mayu serkamuptin, nunakunata minkakurir ayllutsirqan yamtata i qaarata aswananpaq.
Ichik rikulla karnin allibwenu alistaykunaq huknin mayordomu mayinta limpu desafiyar.
Ishkay semana fyestapaq faltaykaptin, minkakurqunaq chunka nunata yamtaman.
Tinyashta aywayaanaq ashnunkunawan yamta ashiq.
Tsay llapan nunakuna Tinyashchaw wallupakuraykaayaptin, yurikuriyaanaq waapu familya Yanakkuna.
“Kaychaw imatam ashiyanki? 
Kayqa manam Luis Rojaspa chakrantsu.
Kaypita yarquyay.”
Nishpa limpu qarqarayaamunaq Wanha nunakunata hina purullata, asta waskankunatapis quchirkur.
Peru Wanha nunakuna rogayaptin waskankunata entregayaamunaq.
Porfin fyesta chaaramunaq Wanhachawqa.
I Tinyash nunakuna shayaamurqunaq kinse diyaman rikaakuq.
Manaraq misa kaptinnash, Luis Rojasqa shinkarishqa purikaanaq i toparkuyan Tinyash nunakunawan.
Tsaynam Luis Rojasqa ninaq, “Allim shayaamurqunki.
Aku wayita.
Watukarayaamay.
Kushikuypaq uraayaamurqunki.
Aku aku wayita.”
Tinyash nunakunaqa kushishqa aywayarqunaq i mana yarpayaanaqtsu sin yamta nunankunata qarqamushqanta.
Kushishqa aywayarqunaq.
Mayordomupa wayinman chaariyaptinna, ninaq, “Pasakayaamuy.
Hamakurishun kay wayi rurillam.”
Yaykuriyaptinna taaratsir, apurayllapa Luis Rojasqa hatun punkapa aswan qurinaq, huk botella hunta alkolninta.
Ishkaqllam kayaanaq Tinyash nunakunaqa.
Luis Rojasqa tsaynin qurikur, limpu punkukunata wichqarir trankaramunaq.
Despwes ninaq, “Apuradu kay upur ushayay.
Sitsun mana upur ushayanki, kay garutiwanmi washaykikunata pakimushaq.
Konke minkaakunata qarqayaamurqayki sin yamta.
Kananmi kay garutiwan wanutsiyashqayki sitsun mana ushaykuyanki kay aswata i botella alkolta.
Nuqaqa yamtata munarqaa santupaqmi, manam kikii waykakunaapaqtsu.”
Tsaynaw Luis nunakunata niptin, llapan tsaychaw rikaakuqkunapis aywakuyaanaq apurakachaypa porke pipis maypis riqiyarqan, tsaynaw allaapa lisu kashqanta musyar.
Papaaniipis tsaychawshi kanaq.
Paypis apuradu aywakunaq.
Manana tsaychaw kedayaanaqtsu, imanawraq kakuyarqan tsay Tinyash nunakunawan.
Tsay nunaqa allaapa mantsay kanaq Wanhachaw i hinantinchawpis riqishqa i mantsaypaq.
Huk besnam tsay nuna maa aywanaq hina fyestaman Markaqta.
Tsaychawnam allibwenu machanaq.
Nikarnam toparkuyaanaq huk marka mayinwan.
Bernardo Cacham hutin karqan.
Tsayqa Chontayuqchawmi masha karqan.
Ishkanpis machashqa pelyar qallakuykuyaanaq.
Tsaynam Luis Rojasqa bulsikunpita kutsilluta hurqaramur, maa tuksikunaq Berna Cachataqa.
Paynam huklla safaykunaq i tsariramunaq rinrinchaw kutsillu.
Ruqurapunaq.
Yawarnin allaapa shamuptin, tsaynam Luistaqa qatipakuyaanaq fyestachaw kaq nunakunaqa.
Pay Luistaqa aywakunaq derechu mayuman.
“Kananmi ushakaarii.
Manam ni pi presu apamanqatsu,” nishpam, ayqikunaq tsayta urayta.
Qatiparninnam tsarikayaamunaq.
Tsaynash Luisqa riwikushpanalla nawinta kutarinaq hayllana ardaypa.
Qimtsirinaq, “Nuqapatam puntata nawiita pashtamushqa,” nishpa.
Markaq nunakunaqa waskawan limpu makinta chakinta pankarkur, hiqaratsiyarqunaq Waras derechu wiskutaqa.
Tsay mañosu nuna hina kaykaq wisku tukushqallash.
Berna Cachataqa apakuyaanaq kirmapa ospitalman.
Nuqapis ichikllallanran karqaa.
Papaaniitam yanapaykarqaa belonta rurar.
Tsaymi tsayman willakarayaamurqan, “Luis Rojasshi Berna Cachata wanuratsishqa,” nishpa.
“Maychawraq.” niptinnam, niyarqan, “Markaq fyestachawshi.
Apakuraykaayan kirmawanmi.
Naqanachi Warasman yaykutsiyan.
I Luistapis apayan limpu leyashqam.
Paypapis nawinshi pashtashqa.”
Tsaymi tsayta wiyar nuqakunapis allaapa llakiyarqaa.
Ospitalchawnash rinrinta shumaqlla hirarayaapunaq don Berna Cachapataqa.
Semanatam yarqamurqan kachakaarir ospitalpita.
Luis Rojasqa hina wiskulla kakunaq kwartelchawpis.
Tsaypita yarqaramur orana nawinta kicharinaq yamayllata.
I llapan hampikur gastashqantam pagatsiyaanaq Luistaqa.
I despwes allaapash kastigayaanaq tsay nunata tsayta rurashqanta.
Tsay nunata imay orapis apakuykaayaqshi presu tsaynaw maqakushqanpita, suwakushqanpita.
Tsayshi kwartelchawpis paytaqa limpu riqiyaqna.
Kada chaatsiyaptin maqayaq.
Paytaqa apayaq gwardyakunapis, o mana tsayshi tenyenti gobernador atskaq ahentikunawan.
Tsaynawmi ushan.
Llapanpita, mas shumaq ishkay fyestallam: San Isidru, 15 de mayo; y San Santyagu, 31 de agosto.
Huk nuna mayordomu yaykurir, qallaykun qillita ashir.
Talbesqa tsay yaykurir oram, hichapan medya botella washkun.
Tsayllachawnam wakinqa aanirin.
I atskaqtam ashin qillita : yunka qilli, aytsa qilli, lata qilli, mayurala, shura qilli, trigo qilli, banda qilli, i hasta haka qilli, i fwegos qilli.
Kada qilli tarishqanmanmi aywan mayordomu kaswilladunwan, shimi kichayninta apar.
Tsayran pasaypaqa segurayaamun qillikunata fihuna, tsay llapan qillita tinkuratsikurnam.
Prokurar qallaykuyan utsutsikuyaananpaq.
Puwaq qilli kaptinqa, aswayan huk saku shuratam.
I rantiyan huk lata washkutam.
Pishtayan komo chusku chunka hakatam i chusku karneruta.
I aruyan kima saku papata i pucheruta.
I despwesnam qarayan qillikunata.
I tsaypam hutin “utsii”.
I medya trigutam masakuyan.
Tsay utsii diya kusam fyesta maestruyuq.
Tsaynam pipis riqirin piyan qilli kashqanta.
Tsaymi qillikuna aywakuyan ashiq makilla uryapukuq tsay aanikuyashqanta quyaananpaq.
Huk killallana fyestapaq faltaykaptinnam, mayordomu qillikunata watukar qallaykun.
Llapan qilliman apan kaswiladuta i media botella alkolta.
Tsayllanam shura i trigu qilliqa entregarin mayordomuta.
Tsaynam mayordomuchaw kusiñerana shurata aqar qallaykun.
I kamachikuna hiqarin molinuman trigu aqatsiq.
I tsayllachawmi serniratsimun arinata tantapaq i simitapaq.
I mayordomuqa alistikun ropakunata bestikunanpaq.
Yamtakunata aylluykun alli shuynita aswayaananpaq.
Tsay llapanta ayllupaakun mayordomum kamachikunwan.
Chunka diya fyestapaq faltaykaptinman, aswar qallaykuyan.
Hatusaq perolkunapa shurata puwatsiyan.
I kusa puwariptinnam shuyshuyan aswanakunaman.
Tsaychaw alalariptinnam, winayan kuntukunaman.
Tsaychaw puqukun asta orayaq.
Aswar ushariykurnam aywayan hornumanna masaqna.
Tsaychawnam tantata rurayan, molletita, llamata i wawata qillikunapaq.
Tsay masar ushariykurnam, mayordomu hiqarin rantipakuq, kachiman, utsuman, mantikaman, sigaruman, kukaman i washkuman taripapaq.
Tsay listu kaykaayaptinllanam, chaaramun ‘pishtapa[a]kuy’ o antebispera.
Tsay antebisperallanam aytsa qilli entregarin uushata.
Tsay tardim pishtapakuyan.
I despwesmi huk hatun shukshuta shaykatsir, llapan aytsata warkuyan.
I huk alli karnerupa piqantam churayan tsay aytsa hananman.
Porfin chaaramun bisperana.
Atskaq warmikunata ashikurnam, llushtupakuyan uushapa piqankunata i aqishninkunata i hakakunata.
Las dosipitanawnam qallaykun qillikuna entregapakur mayordomuta, puntatam mayurala, San Isidrupa karqa.
Arkuntam watan atska frutawan i despwesmi huk belonta qun siryuntin.
Huk santupa karnam, altarta patsaatsin iglesiachaw, shumaq adornan waytakunawan.
Tsay hananmannam, chaarin bandana.
Tsay taripaqnam aywan mayordomu huk botella washkunwan i huk punka aswanwan.
Tsaychawnam puntata qatswarin mayordomu banda qilliwan.
I despwesnam bandakunata pasaratsin ramadaman.
Tsay hananllamannam chaarin yunka, alkol.
Tsaymannam taripaq aywayan aswankunawan washkuwan i bandawanna.
Tsaychawnam kusa upyayan i mayordomu qatswan qillinkunawan.
Tsaychawnam alkol qilli i yunka qilli bestitsiyan mayordomuta frutakunawan.
I despwesnam hiqariyan wayitana qatswallapa.
Yukata o alkolta aparin ashnun kusa banderayuq.
I wayichaw kosiñerakunaqa arupakuraykaayan tsay tardi mikuyaananpaq kaswiladuta, pucheruta i trigu llushtu kashkita.
Tardinam entregarin haka qillina huk hatun hawlapa alli atska hakata.
Llapanpita mas hatun hakam aywan kusa sintayuq.
I qillinam apan huk manka mantikata, kachita i puka utsuta.
Tsaytam apayan mayordomupa wayinman bandawan.
La sinku de la tardinawnam, qallaykun kamachiku mesata mashtar, i llapan qillikunata hukllaman taatsin.
Tsay nawpankunachawnam mashtan hatun limpyu hergata.
I hananmannam mashtan limpyu qipinta.
I despwesnam kada qillipaq pelapun tantan i ladunmanmi churapun kada uno huk botella alkolta i huk punka aswata.
I despwes churapun huk anqarapa mikuyta kada uno.
I despwesnam rikaatsin: “Kaymi qampa kallan,” nishpa.
Tsaytanam qillikunapa warminkunana ayllurikur qarakuyan puntata huk platupa qillipaq, i despwesna basallukunata limpu qarayan.
Dispera mikuy kaynawmi: huk platum kaswiladu ishkay o kima hakantin, hananmannam pucheru kolis hatusaq aytsantin, ishkay platu trigu muti kashki: tsaypam hutin 'senay'.
I despwes yapanran tantan qillikunata.
Tsaynawmi usharin dispera mikuy.
I kusa upyakurirnam hiqariyan kapillatana fwegus kayaqna.
Tsaychawnam imana kaqpis machar qatswayan.
Tsaychawmi kayan quya paqasyaq.
Tsaypitanam hiqariyan wayitana.
Chaarikurnam qarariyan kaldilluta bandakunata, i qillikunata ponchita aswata ruruntin puwashqata.
Inti pashtaramuptinnam, qillikunata ayllur qallaykuyan.
I despwesnam quyan medya botella alkolta, kada qillita mañanankunata.
I despwesnam kamachiku mesata mashtar qallaykun almwersuta qarayaananpaq i lomismu disperachawnawlla llapanyuq.
I almwersu mikuynam kaynaw: huk platum papa kashki hakantin.
Hananmannam hara llushtushqa, 'mondongu', kuchipa qarannintin i tusinuntin.
I hananmannam hina mondongu, peru tsaynam uushapa pachanninwan i piqanwan aqishninwan.
Tsaynawmi almwersu usharin diya quya.
Despwesnam miseman aywakuyan llapan, mayordomuwan allibwenu bestishqa qatswallapa.
I kusiñeranam kedarin señor kurapa mikunan arur.
Tsay misachawnam mayordomu ebanhelyukun warminwan.
Misa ushariptin, prosesyonchawnam mayordomu belonta matankan.
I warminnam siryuta tsaran.
Huknin makinpanam waytawan santuta maqtsin.
Prosesyon kutikuriptinnam qallaykuyan qatswarna iglesya punkuchaw llapan qillinkunawan, kastankunawan i amigunkunawan.
Tsaychawmi llapan waqunakushqa qatswakuykuyan.
I wayichawqa kusiñera aruraykan utsutana llapan qillita qarayaananpaq.
Tsaymi qarariyan shunqun utsuta, papa yanuntin.
Tsaynawmi ushakaarin diya hunaq.
Waraanin quyanam ayllurin kamachiku llapan qillita.
I despwesnam qararin utsun i mañanankunata qurin, huk medya botella keda uno.
I despwesnam kada qillita entregar qallaykun 'hawinkunata', huk hatusaq puyñupa aswata, i huk botella washkuta.
Tsayllawannam llapan qillikuna limpu machakurkuyan.
Tsay hawitaqa upyayan plasachawmi.
Tsaypitanam kamachiku ayllur qallaykun qillikunata.
Tsay hatun mikuypaq llapan qillita ayllurirnam, kamachiku qallaykun mesata mashtar lomismu.
Kanan diya mastanam tantatapis pelaykun.
I despwesmi kada qillipaq llaman, wawan churapun.
Tsay tanta ladunman washkun aswan churarapurnam qallaykun mikuyta sirwirna.
Puntata apan kankata, aytsa kankashqata.
Hananmannam apan papa kashkita chusku o pitsqa hakantin, allibwenu lasaq.
Hananmannam apan wallpa kashkita, papa kashkita wallpantin.
Tsay hananmannam apan pucheruta hatusaq aytsantin, allibwenu atskata.
I por ultimunam apan tamalta.
Tsaywanmi usharin hatun mikuy.
Limpu mikur ushariykurnam, mayordomu waraarin qillinkunawan qatswakuykar i machakuykar.
Waraaninnam 'piqa hampi' hunaq.
Tsaychawnam llapan qillinkunata poku pokullana upyaparatsin.
I tsay diyanam mikuyan allibwenu kusiñera i kamachiku.
Paykunapa diyanam tsay hunaq, huknam kusiñerapis.
Tsay diya kusa machakuykuyan ishkan i kusa mesayan llamayuq i wawayuq.
Tsay diyallanam ushaarin llapan fyesta.
Mas shumaq kaqtam qunqaykurqunaq kaa, toru qillipata.
Tsay hatun mikuychawmi qarayan mayordomuta kusa solemne.
Paypaqmi alistayaapun uchuk-uchuk tantakunata i despwesmi qillikunatawan huntu qarayan.
Shumaq pelayaapun tantan.
Paypam hutin 'toru qilli'.
Hakanpis llushtuykayaapun uwyushkunallatam.
I despwesmi ladunkunachaw taarayan kima chusku nuna, “Reponterunmi kaa,” nishpa.
Tsay toru qillipaqmi aswan apayaapun uchuklilallan puyñukunapa wantushqa qarinpaykachashpa.
I washkun apayan ichik botellallapa.
Tsay washkuta upuykurmi ardayta rurar chuqapukuyan, wanuq tukuyan, “Allaa fwertim,” nishpa.
I tsaymi mesanpita wakpa kaypa apakuyan tantanta, llamanta i wawanta, aswanta i washkunta, tsayta uputsikurmi.
Tsay nunakuna asitsu bullayan, “Allaapa fwertim,” nishpa, i unaymi duraykatsiyan tsay washkuta.
Tsaynawllam fyesta qallan i usharin.
Tsaynawmi kostumbri kay Chontayuqchaw.
Waranqayuq qucha kan Chaqchan hananchaw.
Allibwenu hatun i chukaru kanaq.
Manash ni pi tsay qucha kuchunman chaayaqtsu.
Yaykuqnaw nuna kaptinqa, yaku tsakiriqnawshi kaq.
Despwesshi tsaychaw imaykapis yuriq ropaka, alahakuna, qillaykuna.
Imayka shumaqkunash tsaychaw yuriq.
Tsay tsariq yaykuq nunata yaku ñuqtariq.
Tsaynawmi awkis nunakuna willakuyan.
Chukaru kaywan riqishqa tsay qucha kanaq, allaapa mantsaypaq.
Tsay quchapita yarqamuq yakuta hawanchaw upurkuyaptin, pachankunachawpis yaku puriq awallir bullar.
Waranqayuq qucha hutin porke huk tyempush waranqa uushata mikushqa kanaq mitsiqnintin ladunchaw huk kanchata.
Tsaypitash kada llullu killa uushakuna yarqayaamuq haqta mikuq.
I huk besnash huk Wanha nuna mana musyashpa, tsay qucha hananchaw uushanwan kanaq.
Tsaypitash aywanaq Chaqchanta mirkapa ashiq, ushapakuykur.
Tsayshi mirkapanwan kutiraykaanaq.
Ampiikuykunaq Chaqchanllachaw.
Tsaynash ampita kutikuykarna rikaarin qucha ladunkunachawqa alli shuyni uushakuna ushpapakuykaayaanaq.
Tsayna nuna mantsakashqa, “Uushaachi aywakamurqun,” nir.
Ponchunta awir-awir uushataqa, “quchaman kutishaq,” nikaptin, alli shuynita rakikurqunaq.
Tsayta qatishqa, chaarin kanchanman.
Llapan uushan kaykaanaq.
Tsayman ahurinaq.
Tsayshi tsay uushakunawan tsay nuna allibwenu rikuyaykunaq.
Tsaynawshi willakunaq tsay nuna nuqata: “Tayta Dyosmi rikuyaatsimashqa.
Paymi yanapamashqa, waktsa nuna kaptii,” niqshi.
Nuqapis pokullaqa riqiiran tsay awkista.
Nunakuna parlayaq allaapa rakcha nunash kanaq.
Lehitimu warmin kaq.
I amigankuna kaq separadu, peru atskaq tsayninkunata waataq, hukta hallqa kanchanchaw, hukta chakranchaw.
I lehitimu warminqa manash wayipitapis kuyuqtsu.
I tsaychaw huk amigan warmintapis yanapaq.
Tsaychaw pasaypa taaraq.
Tsaynawmi willakuyaq.
Tsay quchamanshi aywayaq mana tamya kaptin nunakuna.
Manana enerukama tamya chaamuptin, nunakunash aywayaq tsaypaqshi, Markaqpita asta Antawran.
Señalanakuyaq Waranqayuqta aywayaananpaq.
Tsayshi llapan nunakuna aywayaq i byudakunanash mirkapata rurayaapuq llapan aywaq nunakuna mikuyaananpaq.
I wakin byudakunanash rantiyaapuq kukankuna i sigarunkuna.
I hina byudash aywayaq mayuta botellankunawan yaku tsarimuq.
Tsay yakutash apayaq Waranqayuq quchaman.
Llapanninkuna alistakurkur, kaha flawtankunawan aywakuyaq llapan estansya.
Pulla paqasnawllash hiqariyaq.
Waraayaamuq naqana abansaykar.
Tsayshi la una de la tardinaw charkuyaq chaarikur.
Nunakuna upaallalla aywar qucha hananllapita hicharpuyaq tsay mayu yaku apayashqanta.
I despwesshi hatusaq waskakunapa hina quchapita yakuta winarayaamuq.
Limpu llapanta winariykurnash, kaha flawtanash tokar qallaykuyaq, 'Mitsaykuqmi qucha quyllurta'.
I wakin nunanash qucham qumpar waraakar kaykuyaq.
Tsayshi tsaynaw ruraykuyaptin, allibwenu qucha piñakurkuq, I despwes ola qallaykuq wakman kayman.
I tukuylayash yaku tikraq quchachaw.
I hinash nunakunaqa qumpakuykaayaq.
Nikashqantash qucha chawpinchaw ichiklla pukutay yurirqa.
I despwesnash limpu quchata pukutay tsapariq.
Tsay oranash nunakunaqa ayqipana kutir qallaykayaamuq.
Naqana huk hirkata qishpikayaamuptinnash, qallaykamuq tamya shirawamur.
Tsayshi hatun hirka Ichik Krus niyashqanta waqtarayaamuq, golpi tamyawanna.
Tsay machaykunallachawnash nunakuna kedakaykayaamuq, utishqa i shututuykar.
Tamyaqa paraqnatsu.
Waraariq tamyakuykar.
Waraanin quyanash aywakayaamuq nunakuna.
I chaayaamunanpaqnash byudakuna mikuyta shuyaraykaatsiyaq.
I tsaynash nunakuna entregariyaq mikur qallayaananpaqpis yakuta Waranqayuq quchapita apayaamushqanta.
Tsaytash byudakuna apurayllapa apakuyaq mayuman.
I tsayman tashirayaamuq yakuta.
Tsayllanash tamyankuna manana faltaqtsu.
I tsay nunakuna niyaq imaypis mana tamya kaptinqa Waranqayuq quchatash aywakuyaq.
Tsayta huntachaw parlayaptinqa, llapan warmipis ayllukaykuyaqshi, “Apuradu aywayay,” nishpa.
Asyendakunatapis mañayaqshi.
Tsayshi quq mikuyta i qillayta washkupaq.
Tsaynawmi papaanii kwentamaq.
Paypis aywanaqraqshi hoben kaykar.
I mas puntakunata mana aywaptinqa, mamanshi hitakuyta quq.
Papaaniipis shututiikar chaamunaq tsay quchaman aywayashqanpita.
Paypis musyanran tsaynaw kashqanta i Waranqayuq qucha allaapa chukaru kashqanta.
Peru kananqa mananash chukarunatsu.
Limpu mansayashqa.
Moises Estremadoyro Chaqchan asendadu, asyendanman yakuta apananpaq chusku chunka saku kachitash bendesishqata apaykur qutuyashqa.
I despwes apayaanaq señor kuratapis bendesinanpaq.
Tsaynawpa manshuyaatsiyashqa.
Kananqa tsay qucha puru manshu, ni pi mantsantsu.
Kusa kompwertayuqnash.
Pasaypana tsay yakuta basyayan llapan Chaqchan potrerutash.
Kananqa parqun ishkay killa.
Tsay qucha allibwenush duraykun.
Tsaynawmi parlayan tsay qucha riqiqkuna.
Tsay quchata manshuyaykatsiyashqanpita, kananqa manana ni mayta aywayta pwediyantsu mana tamya kaptinpis.
“Tamyapa mamantam tsayta rurayan,” nishpam chakwaskunaqa rimayaq nawpakuna mana tamya kaptin.
Kanan qipakunaqa mananam ni pi parlayannatsu tsay quchapaq.
Nawpa tyempu kanaq.
Kisaachi manaraq ni awiluntsikkunapis mana karqaraqtsu.
Kanan willayashqayki.
Kanaq huk waktsa warmi putskapukurninlla kawakullaq.
Waraarir ampiirir putskallaq.
Huk ampinash hina putskakuykaptin, pulla paqasnaw, punkuta tsaktsakurinaq.
Tsayna payqa apurakachaypa yarqaramunaq, “Pitaq?” nishpa.
I qayakuq nunaqa.
Huklaya kanaq, sinqanpawan parlanaq: “Mamay, aktsayqa kaytsu.
Kay kayniyta umpakuykushqayki.”
Nishpa paketi belata qurinaq.
“Waray kay uram kutimushaq aylluq.”
“Bwenu, taytay, guardaykushaqmi.”
Niptin, aywakunaq nunaqa.
Aktsiman aywarnash tsay umpakuynintaqa rikaykun belataqa.
Naa tullukuna karqunaq.
Pobri warmiqa allaapa mantsakaykurqunaq.
Tsayta rikaykur warmi, tsay ampi ni punuytapis pwedinaqtsu.
Huk kutaman hitaykunaq tsay tullukunata.
Waraaninnash quya-quyallanash aywakurqunaq tayta kura ashiq parokyata.
Tsaychaw tarikurna, willarqunaq, “Kaynawmi susidikallaamashqa, taytay.”
Tayta kurana ninaq, “Manam allitsu tsay ura punkuykita kicharqunki.
Kananqa mananam ni imanaw kayta pwedinkinatsu.
Tsay kondenaduta shuyanaykillanam kanan tsay umpakuyninta kutitsipunaykipaq.
Peru amana kichapunkinatsu punkuykita kutimuptin sino huqtaqta, kima ullqu i kima warmita, wamrakunata, ashinki, yanaqiki.”
Warmi ninaq, “Tsaynawmi rurallaashaq, tayta kura.”
Waraanin ampina warmi yanaqiyuq kaykaptinna huqta wamrakunawan, punkutaqa tsaktakurirqunaq.
Punta ampinaw tsay warmiqa yarqaramurqunaq, wamrakunata hukta puntanman, hukta qipanman, ishkaytana ishkan nakinman millqashqa, ishkan laduchawqa huk huk yarqurirqunaq.
I itsuq kaq makinpa entregarqunaq tsay tullukunata kondenaduta.
Tsayna kondenadu ninaq, “Aa, yacharqunki, aw” ninaq sinqanpawan.
“Ankupaa kay wamrakunatam.
Si mana paykuna kanman karqan, qamtam mikuqman karqan.”
I nikur, ora ushakaarinaq.
Kayaanaq ishkay allaapa yanasa i kuyanakuyaq.
Hukninpa hutin kanaq Maria i hukninpa Rosa.
Nunakunapis tsay ishkan nanachi niyaq, allaapa kuyanakuyaptin.
Yachakuyaqpis i punukuyaqpis ishkan huntu huk kamallachaw.
Shumaq kushishqa kakuykaayaaptinna, Maria kaqqa kasakuykurqunaq.
Maria kasakuriptinpis, Rosaqa dehanaqtsu ni partikaayarqatsu.
Hina huntu punukuyaanaq, Mariapa quwan chawpichaw i ishkan warmi ladunkunachaw.
Unay yachaykarnash Mariaqa wachaykunaq quwanpata.
Tsayna quwanqa nin, “Rosawan allaapam kuyanakuyanki.
Payllana wamrantsikta ushaykatsimutsun.”
Niptinna, warmiqa kushishqa aseptarinaq.
Porfin wamra ushakurirqan i Rosa i Maria mana yanasallanatsu kayarqan, sino komadrina.
Tsay shumaq kaykaayaptinna, Mariapa quwanqa wanukuykunaq i payqa kedarirqunaq byudana.
Pampayashqan ampi, pulla paqasna, chaarirqunaq huk kondenadoqa qaparir.
Byudaqa mantsakashqa ni imanaw kayta pwedinaqtsu.
Waraanin lomismo.
Hina pulla paqas qaparir chaakurinaq.
Mariaqa mana ni imanawpis kayta pwedir, konfesakoq ewkunaq tayta kuraman.
Tsayna tayta kurataqa llapan sosedishqanta willakunaq tsay yanasanwan i quwanwan, yanasan komadrin kashqanta.
Llapanta tayta kuraqa kaayinaq.
Tsayna ninaq, “Quwaykiqa komadriykiwanmi yachashqa.
Qanmi kulpayuq kanki,” ninaq tayta kura.
Peru, ihita, kananqa shuyanki qanchis wamrawan i qanchis nunawan i punku kicharaykanqa.
Tsay ampiqa shuyarqunaq kondenadu quwanta atska yanaqiyuq.
Tsaynaw tayta kura ninaq.
Pulla paqasna yurirqunaq.
Warminqa llapan yanaqipa i wamrakunapa chawpinchaw kaykaanaq i llapan riwapakuykaayaanaq.
Ni imanawpa tsay kwartukunaman yaykuyta pwedinaqtsu, sino waqtallapita nikunaq kaynaw, “Maria, Maria, allaapa manaallim kanaq komadrintsikwan yachay.
Tsaypitam kondenadu kaa.
Salbakunaapaq munaa deduykita makyaramaanaykitam.”
Mariaqa mana makyanaqtsu dedunta.
Waraaninna kutirqunaq tayta kuraman i willarqunaq imanaw tsay ampi kashqanta.
“Allaapa hatun peligruchawmi kanki.
Kananlla imanawpis ruraykamushaq salbakunaykipaq.
Bistikunki Virgen del Rosaryupa ropanta i despwes shuyanki iglesya punkuchaw qanchis wamrakunawan i qanchis nunawan.”
Maria hina rurarqunaq tayta kura nishqannaw.
Pulla paqasna kondenadoqa yurirkurqunaq.
Peru tsay orachawqa yanaqinkuna llapan punukaakuykuyaanaq.
Tsaynaw kondenadoqa warminta llapan bestidunta tsay Virgenpata quturatsiykur, tsayllaman montonaykur apakurqunaq, mana ni ima rurayta pwediqta.
Yanaqinkuna riwarkamur, rikaariyaanaq llapan Virgenpa ropanta alahankunatawan patsachaw montonaraykaanaq, i Maria kanaqtsu.
Tsaynawpash tsay kondenadu salbakunaq, hay kulpayuq warminta apakur.
Huk nunash allaapa waktsa kanaq, familya kargadu i ultimu kaq tsurinna ushakuypaq kanaq.
Ni padrinuta qarananpaq ni wamranpa ratashninta rurananpaq qillay kanaqtsu.
Ichiklla taririshqanpis pachapaqnawlla kaq.

Huk besnash llakishqa aywakuykaanaq urya ashiq.
Tsayna tuparkun huk uyulla nuna alporhan katashqa shamuykaqwan.
Tsaynash uyu nunaqa nin, “Mayta aywanki?“
“Taytay, aywaykaa uryapukuqmi.
Atska familyayuqmi kallaa i ultimu tsuriimi ushakuypaq.
Ratashninpis kantsu ni padrinuta imanlla qararinaapaq imaapis kantsu.
Tsaymi uryapukuq aywakuykaa.”
Tsayna uyu nunaqa nin, “Nuqa wamraykita ushaykatsimushaq.
Ama imatapis prebenikuytsu.
Ratashninpis nuqam apamushaq.
Shuyamanki tal kapillachaw quyallam.
Tsaymanmi chaamushaq.”
Nishqannawlla nunaqa shuyarqunaq tsay kapillachaw.
Tsaymanna uyu nunaqa chaarirqunaq atska ratashninkuna alporhakushqa.
Wamrataqa limpu yakaratsirkurna, yaykuriyarqunaq kapillaman wamra ushatsiqna.
Usharatsikurna, tsay nunaqa qillayninpis tsay waktsa nunata qarirqunaq, “Kaywan rantipakur mikukuriyanki.”
Niptinna nunaqa kompadrinta nirqunaq, “Aku desayunata upurishun.”
Niptinna munarqunaqtsu.
“Manam nuqaqa mikuutsu.
Kada qishyaqchawmi tupashun.
Chakinchaw rikaamarnii, ‘Kachakaarinqam’ nirnin, ima hampinllapis qurinki i despwes kusa willapaarinki.
I piqanchaw tarimarniinam, ‘Manam kaypaq remedyu kantsu,’ ninki.
Peru kwidadu saludaykamar sinoqa piqaykillapa saludaramanki.
Tsaynaw rikaaramar willaptiqmi, kusa pagayaashunki.
Tsaywanmi familyaykikurata waatanki alli.”
Nunaqa kusa hampikuq tikrakurinaq, allaapa riqishqana hinantinmanna qayayaanaq.
Limpu rikuna nunaqa tikraykunaq.
Huk besnash nunataqa kompadrenqa nirqunaq “Ishkay watallanam kawanki.
Areglapaakuy i konfesakuy.
Tsuriykikunatapis shumaq disponirnin, llapanta ruranki.”
Nikaptin nunaqa rikuyaakurkur ni imata yarpanaqnatsu.
Chaaramunaqna sitashqa diyaqa.
Tsayna kompadrenqa chaarirqunaq, “Willashqanam kaq,” nishpa.
I nunaqa listutsu kanaq ni yarpanaqpistsu.
Tsayna kompadrintaqa warminwan ishkan rowayarqunaq, “Aksayqa kaytsu, ishkay wata mas shuyaykamay.
Kananpita patsaymi prebenikullaashaq konfesakurnin, llapan familyallakunawan.”
Niptinna, hina kompadrenqa, “Bwenu,” nirnin kutikurqunaq, “tsaypinqa ishkay watatam kutimushaq.
Listu kanki.”
Ishkay wata tinkuriptinna kompadrenqa kutirqunaq.
Ni nunaqa imatapis yarpashqatsu kanaq.
Tsayna warmiqa rikaarirqunaq kompadrinkunataqa lasaq alporhanwan wayinkuna frentinta aywaraykaqta.
Tsayna warmiqa nin quwanta, “Kompadrintsik sharaykaamunmi. Ratakuykuy.”
Niptinna, nunaqa “Baul rurinllaman llawikamay,” ninaq, “kutirishqanyaq.”
Niptinna llawikunaq.
Porfin kompadrinqa chaarirqunaq.
Tsaynash tapurin, “Kaychawku kompadrayqa?” nishpa.
Tsayna warmiqa uliparirqunaq, “Illashqam,” nishpa.
“Peru hamakurishun.”
Niptinna baul hananman taykurirqunaq kompadrinkunaqa.
Ichik ratullatana nirqunaq, “Kutikushaqnachi.
Yapaynam kutimushaq.
Maa aywallaa, komadre,” nishpa, kompadrinkunaqa aywakurqunaq.
Hiqariptinnash, warmiqa qawarirqunaq, “Maytanaraq aywaykan, quwaata qayarinaapaq,” nishpa.
Qawarirqunaq, kompadrinkunaqa wayi waqtanchaw kutsilluta yawarllatana pitsaykarqunaq.
Mantsakashqana kutirir quwanta qayarqunaq, “Kompadrintsik kutirishqanam. Yarqakamuyna.”
Niptin, quwanqa yaskinaqnatsu.
Tsaynash baulta kicharkurqun.
Imaynachi quwanqa wanushqa kanaq.
Limpu chukrukushqana.
Tsaynawpash manam musyantsiktsu imay wanunantsikta.
Tsay nuna kumplishqa kaptinqa, willamashwan karqan imay wanunantsikta.
Kanaq huk nunash.
Waktsa, allaapa miseryachaw kawanaq warminwan.
I hukllaylla ullqu tsurin kanaq.
Tsay kiman kawayaanaq.
Tsay waktsa nuna unikamente kada hunaq yamtata ashirir rantikurir imatapis merkadupita tsaywan rantirirlla mikuriyaq.
Kada hunaq yamtata ashiptin, limpuna ushakaarinaq.
Ni imanaw kayta pwedinaqnatsu.
“Imanawraq kananqa familyaakunata waatashaq?” nishpa.
Llakishqa kaykaptin, tsayman huk wiraqtsa chaarinaq.
Tsaynam ninaq, “Imatataq kaychaw allaapa llakishqa kanki?
Ama llakitsu.
Munaptiqqa, nuqam yanapashqayki.
Kikiykita apakunaqpaq qillayniki atskata qushqayki.”
Tsaynaw niptin, nuna mana munanaqtsu.
Mana munaptin, ninaq, “Tsaypinqa warmiykita quykamay.”
Lomismu nuna munanaqtsu.
“Sinoqa tsuriykita.”
Ni tsaytapis nuna munanaqtsu.
Mana imatapis munaptinna, ninaq, “Wayiykiman chaariptiq, puntata yarqamuqpaq.”
Tsayta si nuna aseptarqunaq porke imaypis wayiman kutiriptin, puntata chaskiq aywaykuq huk allqun.
Tsaynaw niptinna, nunaqa aseptarqunaq, imaypis allqullam puntata yarqamun.
“Tsaytaqa apakutsunpis,” nishpa kontratuta ruraykuyarqunaq.
I despwes dokumentunchaw firmarapunaq.
Despwesna kutikunaq wayinman.
Yaykuraykaptin yarqaramunaq tsurin, i allqun kanaqpistsu.
Tsaynam nunaqa limpu patsa hunta tikrarinaq mantsakashqa, ni imanaw kayta musyarqatsu.
Pobri nuna limpu llakishqalla kakunaq.
Peru wayinchawqa imaykapis yurir qallaykunaq, mana faltayta mikuypis, qillaypis, alli shuyñi ratashninkuna rantikuyaananpaqpis.
Tsaytsika imaykapis kaykaptin, nuna mas llakishqa tikrakurinaq kada hunaq.
Tsaynawlla kakuptinnam warmin tapunaq, “Imanirtaq tsaynaw kanki?
Mana mikukunkitsu.
Kananqa mana ni imantsik faltanpistsu.”
Tsurinpis masna-masna hatunyaanaq.
Tsaynam huk bes tsurin tapunaq papaaninta, “Papasitu, imanirtaq allaapa llakishqa kanki i mana mikukunkipistsu?
O imaykim nanan?“
Niptin, papaanin waqarinaqlla.
I despwesmi porfin willaykunaq.
“Waktsa kayniychawmi huk kuti mana ni imanaw kayta pwedirqaatsu.
I tsaymi llakishqa yamtata ashikuykarqaa.
Tsaymanmi huk wiraqtsa yuriramurqan.
I despwesmi tapumarqan, “Imanirtaq llakishqa kanki?' nishpa.
Tsaymi destinuuta willarqaa.
Tsaynam nimarqan, 'Ama llakitsu. Nuqam ayudashqayki llapan munashqaykiwan. Huk kontratuta rurashun.'
Tsaymi munarqaatsu.
Ultimunam nimarqan, 'Mana tsayqa quykamanki wayiykiman chaptiq puntata yarqamuqta.'
Tsaymi aseptaykurqaa porke imaypis chaaramuptii allqu puntata yarqamuq, 'tsaytachi apakunqa,' nir.
Peru manam tsaynawtsu tsaypin kaykurqan, sino kuyay hapallan tsuriimi yarqaramurqan.
Tsaymi tsay kontratu tinkuramun limpu apakunanpaq.
Tsaymi mana ni imanaw tsayta remedyayta pwediitsu.”
Tsaynam tsurin ninaq, “Papasitu, ama imapis qukushuytsu. Kikiimi tsayta remedyamushaq.”
Porfin tsurin puqurinaq.
I despwes aywakunaq tsay dyablu ashiq dokumentuta ayllunanpaq.
Aywakunaq maytachi hallqakunapa.
I tsaymi unayna aywakushqanchaw huk chusyaq sityuchaw rikaarinaq huk wayita.
I tsaymanmi derichaykunaq, “Tsayllachaw posadakuykushaq.”
I tsaymi wayiman chaarinaq.
Tsaymanmi yarqaramunaq huk warmilla.
Paynam ninaq, “Kriyatura, imata kaychaw purinki?
Apuradu aywakuy manaraq quwaa chaamushqanyaq.
Payqa nunallatam mikun.
I manam paypita ni pi eskapankitsu.”
Tsaynam wamraqa rogarqunaq, “Ama aksayqa kaykuytsu.
Mayllamanpis pakaykamay.
Aywaa allaapa presisaqmanmi.
Papaaniimi dyabluwan dokumentuta rurashqa apakamaananpaq.
Tsaymi aywaa tsay dyablu ashiq dokumentuta kutitsimaananpaq.”
Tsaynaw wamra niptinna, warmiqa ninaq, “Tsaypinqa ama llakitsu.
Nuqam quwaata rogamushaq, 'Turiimi,' nishpa.
Peru ama ni imanir mantsakankitsu.”
Nishpa qullqallaman taykatsirqunaq.
Tardina wayinman kutirirqunaq almannaq nunaqa.
Wayinman yaykuraykarnash, muskikachan hinantinman, “Maychawmi aytsa pukutaamun?” nishpa.
Tsayna warminqa apuradu yarqurir nin, “Ama mantsakaatsitsu.
Turillaami chaamushqa nishaqmi.”
Tsaynaw niptin, nunaqa allibwenu kushikunaq.
Warmi qayakuptin, yarqaramunaq wamraqa.
Tsaynam wamraqa willarqunaq swertintana nunata.
Papaaniishi kontratuta rurarqunaq dyabluwan nuqata apakamananpaq. 
Tsaymi tsay dyablu ashiq shamuykaa dokumentuta kutitsimaananpaq.
Tsaynam nuna ninaq, “Ama ni ima qukushuytsu.
Kanan nuqawanmi aywashun.”
Niptin, wamraqa kushillaanaq.
Almannaq nunanam nirqunaq warmintana, “Mirkapaskuna ruramuy.
Aywaa turiykipa almanta salbaq.”
Warmiqa alistarqunaq alli atakata mirkapata.
Listuna kaptinna aywayarqunaq may chusyaqtachi.
Ishkay hunaq ishkay paqasna aywayarqunaq.
I chaariyan huk hatun sanhaman.
Tsaychawqa maa shumaq naani karqunaq.
Tsaypana aywayarqunaq.
Mas mas aywayaptin, quñumunaq fwerti.
Mas yaykuyaptin, mas allaapa achacharqunaq.
Tsayna nunaqa nirqunaq wamrata, limpu utikuykuptin, “Mana tsayqa aparikurkushqayki.
I allaapa achachaptin, 'alalaw' ninkilla.
Sitsun 'achachaw' nikunki, manam allitsu kanqa.”
Mas punkuman serkayaptin, mas manana awantaypaq achachaanaq.
I wamraqa “alalaw” ninaqlla.
Porfinnash chaariyan huk hatun fyeru punkuman.
Tsaytana tsaktakuyan.
Tsayshi tsayman yarqapakayaamun wisku, kohu, maqllu dyablukuna.
Tsay mana sirwiqkunallash punkutaqa kwidayan.
Punkuta kichariptin yaykuriyan.
Tsayshi tsayta maakurir, dyablukuna wakpita kaypita ullupakayaamun.
Kikinkuna pura tapunakuyan, “Imatataqshi munayan?” nishpa.
Tsaynash sin alma nunaqa nin, “Shayaamurquu huk dokumentu ashiqmi.
Mayqaykichawtaq kay wamrapa dokumentun? Quykayaamay.”
Tsayna ni mayqan dyablu yaskiyantsu.
Tsayna nunaqa mas waapuna nirqunaq.
Tsayna Luciferna yarqaramurqunaq.
Tsaytana nunaqa ninaq, “Shayaamurquu dokumentu aylluqmi. Quyaamay mayqaykichawtaq.”
Tsayna Luciferqa waapuna tapurqunaq dyablukunata, “Apuray entregayay,” nishpa.
Tsayna huk dyabluna mana munashpa dokumentuta hurqaramurqunaq.
Despwes entregarirqunaq.
Tsayta tsarirkur kutirayaamunaq.
Tsaynam nunaqa ninaq, “Kay dokumentuta ñuqtakurkuy. Mana tsayqa kutiratsinqam dyablukuna.”
Tsaynam wamraqa tsay papelta ñuqtakurkunaq.
I nunaqa hina aparishqalla kutitsikamunaq wamrataqa.
Tsaynawpam tsay wamra salbakunaq dyablu apakunanta tsay dokumentuta ayllurkur.
Triguta murunapaqqa, ishkay o kima semana puntatam yapyantsik chakrata, llapan qurakuna ushakaananpaq.
I trigu murayqa disyembri i enerum.
I puqun huqta killatam.
I qanchis killatam segantsikqa.
Trigu muruyta kaynawmi qallantsik: syempri saachintsikmi triguta murunapaq.
I mana saachishqa karqa puntatam, wanuta ramantsik, i despwesnam triguta ramantsik.
I muruntsik yuntawan karpis o chakayllapa karpis.
Peru tsay muruychawqa pasaypan matsuntsik llapan kurpakunata.
Mana matsushqaqa, puntatan hiqakaramun manaalli qurakuna.
I kusa matsushqaqa, qipamunran.
Naqana trigu chakrata tsaparamuptinnam, qurar qallaykuntsik limpyu.
I tsaynam trigu pallqar qallaykamun.
I tsaychaw mana apuradu qurashqaqa, trigum limpu qarwashyaakurin.
I shumaq qurarishqaqa, ratum winaramun.
I tsaynawlla qura kaptinqa, asta kima bweltam qurantsik.
Kima killata kumplirirqa, qallaykamun espigamuran, i pitsqa killachawqa, granukuna llenarinnam.
I qanchis killachawqa tsakirinnam.
Trigukuna naqana tsakir qallaykuptinqa, eratanam rurantsik, byentu koriq sityukunachawmi.
Kusa limpyantsik i parhantsik, parehu kananpaq.
Tsaytanam yakuwan laqchintsik, i despwesmi shupiriptin uushawan chiwawan halutsintsik, asta shumaq tsakirir taqrakashqanyaq.
Tsay era tsakiriptinnam, qallaykuntsik triguta osiwan segar.
I despwesnam chuqpantsik krusadu manohukunata.
I segar usharirnam, aparintsik hatusaq waskakunawan eraman.
Tsayman limpu ashtarirnam, halutsintsik ashnuwan o bestyawan pasaypa pahapis quchqunqanyaq.
Tsay quchquriptinnam, hurqurintsik tsay haluqta.
I despwesnam bentantsik horkitakunawan.
I tsaynam alli byentu karqa shumaq akraramun huk laduman pahata i huk laduman limpyu triguta.
I pasaypa rakikaananpaqqa, huk laduchaw wawyantsik matiwan.
I tsaytanam piwayan pitsanawan, i shumaq rakiratsirnam wardantsik.
I tsaytanam aruntsik munashqantsikman, llushturir, llunkarir, aqarir kashkipaq, i ankarikurpis.
I tantata ruranapaqnam, puntata triguta paqantsik atska yakuchaw.
Tsaymi shuqikan llapan rakchakuna.
Tsay paqar ushariykurnam, hergakunaman mashtantsik tsakinanpaq.
Limpu tsakiriptinnam, apantsik molinuman aqatsiq.
Tsay aqaratsikurnam sernintsik.
Tsaynam rakikaarin ishkay laduman.
I tsaymi mas quchqu kaqpita tantata rurantsik.
I saqtu kaqpitanam simitata rurantsik.
Kaynawmi tantata rurantsik: arinatam pichuntsik quñuq kachi yakuwan.
I tsaymanmi hitantsik quntsun kusa puqunanpaq.
I despwesnam piturintsik huk ratu limpyu ratashkunawan.
I kusa puquriptinnam, taqllantsik tantatana.
I tsaytanam yapayraq pituntsik hergakunawan kusa winamushqanyaq.
I tsaytanam apantsik kusa waykashqa hornuman.
Tsaypitanam chaarir yarqaramun alli tantana mikunapaqna.
Tsaynawllam trigu.
Hara murayqa nobyembrim i kosechanam mayu.
Harata murunapaq chakrata saachintsikmi, o mana tsaypis ashtantsik wanuta wayillapita, haka wanuta o wallpa o kuchi wanukunata.
Yuntawan o chakayllapapis muruntsikmi.
Yuntawan karqa, huk nunam yapyan qipantanam warmipis o ullqus murur aywan, harata kachar kada huk kwartallachawnawyan kada rehachaw.
Kurpa kaptinqa, matsukacharkuntsikmi, i menudum yapyantsik mana allaapa qura kananpaq.
Ishkay senanatam hiqar qallaykamun.
I naqana kima chusku raprayuq kaykaptinnam, ishurintsik.
Limpu llapan qurakunata tirar tirar shumaq uryapaykuntsik.
Tsayllanam haraqa kusa winaramun.
I despwesnam yapay kutipantsik uryar hatusaqtana.
Tsayqa mananam qurakunata allaapaqa limpyantsiknatsu.
Tsay limpyaykushqaqa, mananam pastu kannatsu animalkunapaq.
Tsay mas winarnam nawiksharna qallaykamun.
I tsaypita huk killatanam wacharna qallaykamun.
Nikar nikarllanam choklu yuriramun.
Tsaynam akrakaramun urwakuna, tsay mana wachaq harakuna.
Tsaykunatanam pallantsik shakanapaq i animalkunata qaranapaq.
Nikarllanam porfin hara puquramun.
Limpu tsakiriptinnam segarintsik arkunapaq.
Tsay arkuchawnam huk ishkay semana kakun.
Tsayllachawnam limpu tsakirin.
Tsaytanam tipintsik kaspakunata, hatusaqninta ququmar.
Tsay ququmatanam wayunkantsik wardakunapaq.
Tsaytanam warkuntsik puywaypa wayi rurinman teradukunaman i koredormanpis.
Tsaychawmi shumaq warkuran adornunaw.
Akapakunatanam sumaq ishkurintsik, chusunta huk laduman, i allinta huk laduman.
Tsay allintanam kamsata ankarikur uchuntsik; chusunkunatanam wallpakunata qarantsik.
Tukuy mikuytam harapita rurantsik.
Llushturiykur aqarir rurantsik umitata, tamalta, i apita.
I chawata aqarirnam rurantsik tortillata; i despwes, molinuchaw aqaratsir shumaq sernirikur tantata rurantsik, galletakunata.
Allaapa shumaqmi.
Tsay hara tanta mishkiqnaqa.
Tsaynawllam harata mikuntsik.
Puntatam millwata rantintsik, kinse librata.
I despwesmi taqshantsik millwata llapan rakchan yarqunqanyaq.
Tsaytanam tsakitsintsik shumaq mashtaykur.
Kusa tsakiriptinnam, ayllurir pesantsik.
Tsaymi llapan rakchan yarquriptin, kedarin huqta o qanchis librallana.
Tsaytaman warmikuna putskayan tramata shumaq parehulla.
Ushayan ishkay killatam.
Tsayta huqta librata ushariykurnam, huk libra chakinta putskayan.
Tsay llapan tinkuriptinnam tiñiyan kolor munayashqanman.
Yanata munarninqa, fasilmi.
Tiñiriyan añellawanmi.
I abanuta munarnenqa, tiñiriyan nogalwanran.
Tiñirnin, trama hiluta allibwenum puwatsintsik.
Tsayran tsarin.
Tiñiriykurnam, tsakitsintsik hiluta kururanapaq.
Hiluta madihantsikmi tiñinapaq.
Kururarkurnam apantsik awaqman.
Paynam telarchaw awamun lisuswan, tsaktar.
Usharamuptinnam tsay kapchumushqanta kutitsintsik huk awhawan.
Ushariykurnam chawpinchaw uchkuntsik piqantsik tinkulla kon kwidadulla.
Tsayta ushariykurnam, perchantsik kardonwan.
Tsayran shumaq millwan yuriramun.
I despwesnam kuchunta hiratsintsik telata rantikur karetiwan.
Tsaynawllam ponchupa ruraynin.
Kinwata muruntsik masqa papakunachawmi kada surkuchaw.
Ishkaylayan kinwa kan, alli kaq i urkupa kaq.
Kinwata murunapaq, chakrata alistantsik papapaqnawmi kusa wanuyuq.
I despwesnam muruta kusa limpyarir, rehata chakariykur haqninllaman ramaykuntsik menudulla.
I tsaytam mana allpawan pampantsiktsu, i sitsun pampaykuntsik, manam hiqantsu, ismurinmi.
Hananllachaw karqa, waraaramun ratatsaaramuspqam.
Alli tamya kaptinqa, ratum hintiyaaramun; i usyaptinqa, ushakaarin pasaypam.
Allaapa delikadum kay kinwaqa.
Shumaq kaptinqa, hentiyaaramuptin, qurarintsik manaalli qurakunata.
I kusana rapran kaptin, pallantsik hitqapaq, i tsaytanam mikuntsik.
I masqa kinwata mananam asistiyannatsu.
Kikinllanam puqukun.
Puquriptinnam segarintsik.
Tsaytanam pampaman mashtarintsik tsakinanpaq.
I kusa tsakiriptinnam, hergakunata qupikur kupantsik, o mana tsaymi, wiluntsik, limpu ushakaarikurnam, kusa makintsikwan kupantsik.
I desikurnam wawyantsik limpyu kedashqanyaq.
I despwes tsaytanam wardakuntsik mankakunaman mana tsay hatusaq kuntukunaman.
Kinwataqa manam mikuntsiktsu fasilllaqa.
Allaapam asqan.
Tsaymi tsayta hatun anqarakunachaw yakuyuq kupantsik makintsikwan.
I tsay yakuwan taqshakuntsikmi.
Kusam mapata hurqun.
I tsaymi kinwataqa kupantsik asta qamlashqanyaq.
I qamlarirqa mananam pohuqantsu, sinuqa habonpa labasannawmi.
Tsay qamlariptinnam aruntsik.
I aypa kaptinqa, wakinta apuraypam intiman mashtarintsik.
Mana tsayqa, kinwaqa hiqakaramunmi.
Tsakiratsirqa yamaynam wardakuntsik imaypis arukunapaq.
Tsay kinwa allaapa alli mikuymi.
Kashkitapis rurantsik aytsallantin i apitapis.
I mediku kananqa nin llapan mikuypitapis mehorshi kinwa, llapan bitaminayuq kompletu.
I kinwapa tullanqa allim yamta kwenta arukunapaq.
Valentina Norabuena Mendoza hutii.
Yurirqaa 15 de disyembri de 1895 Chontayuqchaw.
Papaaniipa hutin Manuel Norabuena, Chontayuq nuna, i mamaaniipam Ildefonsa Mendoza, Wanha warmi.
Winar-winarmi maakurqaa tsaymi papaanii allaapa mamaata maqaq, huk warmikunawan purikur.
Tsay mamaata maqaptin washaayaptiimi, nuqakunatapis papaanii maqayaamaq.
Allaapam mamaata maqaq.
Qapariptin, shiminman shukshutapis yakaqmi.
I mas hentiyaptii, puritsimaq saachir.
Huk kuchupita qallaykurmi, llapan chakrata ushaq kayaa saachir.
Atska chakrayuqmi kayarqaa.
Allaapa astkam imaykaakunapis karqan.
Manam ni ima faltayaapamaqtsu.
Kusa abundantim karqan.
Atska uushaakunapis kayaapamaq, aytsaakunapis atska, huk laduchaw uusha aytsa, huk laduchaw waka aytsa i mas huk laduchaw kuchi aytsa.
Kima o chusku kuchitam pishtayaq kayaa kada wata.
Tsaytam mikuq kayaa kada hunaq.
I wayichawqa naqana shipashyar manam papaanii punutsimaqtsu.
Chakrakunallachawnam saachir purikuq kaa.
I naqanam charkurqaa chunka pitsqa wataman.
I huk quya chaariq kaa uushaawan.
Wayichawqa aswapa kuraykaayaanaq.
Tsaynam papaaniita tapuriq kaa, “Imapaqtaq aswaraykaayanki.”
Tsaynam papaanii nimaq, “Awilaykipa misanmi ruratsishun.
Tsaypaqmi alistaykanyaa.”
I nuqaqa hina chakrallachaw.
Tsaypita ishkay o kima hunaqtanam hornumanna hiqariyaq masakuqna.
Tsaymi primaakunalla insultayaamaq, “Awkiswanshi kasakunki,” nishpa.
Ni nuqaqa tantiyaqtsu.
I huk besnam aytsapis tantapis aswapis listuna kaykaptin, papaanii nikamaq, “Kasatsiyashqaykim.
Mandaduutachi ruranki.
Ashishunkim don Marcos Caushi.
Tsaytawanshi kasaykatsiyashqayki.”
Mantsakashqa, manam ni ima nirqaatsu.
Manachi nir o imapis nikuptayqa, maqamanmanchi karqan.
Allaapa aksaymi karqan.
Tsaymi upaalla kakurqaa.
Ruripaakuna atskatam ruraykayaamurqan i shumaq sakuta alistayaamurqan.
I riqirqaa pokullam tsay quwaapaq nunata.
Tsay huk quyanam kusa bestirkatsiyaamar hiqaratsiyaamaq Hangasta.
Tsaymanmi charpuriq kayaa llapan kastaakunawan.
Tsay kapillachaw kaykaayaptiinam, huk Wanha nuna Bartolo Reyes charpamuq huk qipina rurunwan.
Señor kuraman yaykuriq.
Ichik ratullatanam papaaniita tayta kura qayaratsiq.
Tsaynash don Bartoluqa niq, “Impedimyentuwanmi shamurquu.
Tsuriimi kay mashaykipata wachanaykan.
Ama kasatsuntsu.” nishpa.
Tsaynam papaanayqa yarqaramuq sakristiyapita.
Despwesnam nimaq, “Aku aywakushun.”
Nishpa llapan kastaakunata akraramuq i aywakuyaamuq kayaa llapaa.
Papaaniinam niq, “Aku aywakushun, Waraspa kasatsikutsun pitawanpis,” nishpam.
Aywakayaamurqaa.
Ni nuqaqa ni kastaakunapis maakuyaqtsu kayaa imatapis.
Tsaynam naqana tsakaman yaykuykaayaptiina, taripakaykayaamaq llapan ullqu kastakuna.
Papaaniita tsarikarkayaamuq i nuqatana huk warmi Shuqlla María niyashqan, “Aku kutishun,” nishpa.
Tsayqaku tsaynawqa ruraykaayaamanki.”
I papaanayqa manam pasaypa munarqatsu.
Hinam llapan nunakuna rogayaptin kutiyarqaa.
I tsaymi hina kasayaqmurqaa.
Alli awkis nunam quwaa karqan.
Kasar usharir yarqarayaamuptii aywakayaamurqaa.
Manam papaanii swegruuman huntakayta munarqantsu.
Aywakamurqan separadum kastaakunawan upyakur.
I tsay tardi chaayaamurqaa wayiikunamanmi.
Haychawmi mikuy karqan.
Banda musicawanmi kasakamurqaa.
Tsay ampim madrinakuna patsaatsiyaamarqan quwaatam.
Tsayran riqirqaa quwaata.
Manam tsayyaq huk ullquta riqirqaatsu.
I waraaninnam pasayarqaa swegruupa wayinman.
Tsaymanqa papaanii aywarqan mananam piñashqanatsu.
Tsaychawnam papaaniita i mamaata qarayarqan allibwenu, monton tantayuq.
I tsaypita yachayarqaa papaaniipa wayinllachawmi.
I manam unayraqtsu yachayarqaa i tsaymi qishyaq tukurirqaa.
I watata kumplirirqaa wawayuqnam i ishkay watata kumplirirqaa ishkay wawayuqmi.
Tsaymi kima wata masllatam quwaa wanukuykurqan.
Shumaqmi kakuyarqaa.
Manam maqamarqatsu.
Hallqachawmi atska uushaakuna kayaapamarqan.
Tsay mitsiqmi aywaq kayaa quwaawan.
Peru tsaynaw shumaq kakuykaptiimi, maa payqa huk warmiwan purikunaq.
Huk besnam hiqaramuq huk ladutam, “aywaa,” nishpa.
I saachitsikuyarqaa huk soltera warmitawan.
Maa, tsayman aywakunaq.
Tsaytam kikii tarikurqaa tsukllachaw quwaatawan ishkanta.
Tsayta piñapaptii manam ni ima qukuqtsu.
Nuqaqa aywarqaa kancha tikraqllam.
Peru nuqaqa tarirqaa tsukllachaw asikachaykaayaqtam.
Tsay wanukuykuptin kedarqaa ishkay wawayuqmi.
Warmi, ullqu wawa kedarqan.
Tsayta qishpitsikuyarqaa mamaallawannam.
Papaaniipis wanukuykurqan quwaapa puntantam.
Tsaypita kima watallam byuda karqaa.
Yapaymi kasakurqaa De la Cruz Luna, hina Chontayuq nunawan.
Tsaywannam chusku wamraakuna karqan, kima warmi i huk ullqu.
Tsayqa wanukuykurqan llullullam.
Allaapa shumaqmi pasakuyarqaa kay yapay quwaawanpis.
Waktsa nunam karqan i nuqapana atska chakraa karqan.
I maman mananam karqantsu. I tsaymi nuqa qishpitsirqaa wayiichaw chuskuq wawqinkunata.
I llapanmi yanapayaamaq ima uryachawpis.
Asta swegruupis nuqachawmi taakuq, chakraachaw uryakur.
Yamaymi taakamurqan quwaa.
Shumaq kaykashqantanam, purir qallakaykamurqan huk kasadu warmiwan.
Tsaywan kakurnin, allaapa waapullam kakuq.
Manam ni ima rurashqaa gustaqtsu.
Manam maqamaqtsuqa, peru allaapam mortifikamaq, ni mikuyaqtsu kayaa yamayllaqa.
Qarariptii, imatapis rikaariq mikuyninchaw.
Demasyadum pasayarqaa tsay purikuptin.
Wamraakunatapis mortifikaq.
Ni ima rurayashqan gustaqtsu.
Maytapis uryapukuq hiqariq.
Tsaypitaqa chaaramuq hinalla, sin qillay amigankunallapaq imanpis rantikapuq.
Tsay watakunam allaapa hatun pletuyuq kayarqaa.
Tiyuukuna nunapa chakranta i turii quchikurkuyarqan.
Tsaymi pletu qallakuykurqan.
I turiina wanukuykurqan.
Tsaymi tiyuukuna nuqatana gastatsiyaamarqan allaapa.
I chakrayuq limpu ganarayaamarnii, llapan chakraakunata embargaramurqan.
I quwaaqa, hina uryapukurirpis amiganllata qillaynin ququq.
Mana imanaw kayta pwedir, mikuyllakunata rantikurir yanapaq kaq defendikuyaanaapaq.
I mananam ni imanawpa defendikuyta pwediyarqaatsu.
Tsaymi llakishqalla purikuq kallaayaa llapan chakraakunapita qarqarayaamaanan kaykaptinnam.
Antis chaaramurqan mushuq abogadu Lorgio Vega Gamarra.
Tsaymannam aywakuyarqaa konsultakuq.
I tsaynam nikayaamarqan kaynaw: “Mayqaykitaq mana tsay fisyuman metikushqatsu kayanki.”
Niptinna nuqana nirqaa, “Nuqam.
Turiillam karqan.”
Niptiinam, “Entonsis terseriyawan tsarirkushun.”
Tsaynawpam nuqapa hutiichawmi salbayarqaa llapan chakraakunata i tiyuukunapata.
Tsay witsay quwaa purikuq pletuman, i despwesnam waraaninraq yurimuq.
I “Maychawtaq karqunki.” niptiinan, nimaq, “Ampiran rekursuta rurar ushamurqun abogadu, i tsaymi kedakamurquu.”
Niqlla kada bes.
Maa mañosuqa kada aywar, kakuq amiganllachaw.
I chakraapita mikuy puquriptinqa, hina apakuraykaq amiganllaman.
Tsaynaw purikaptinna, huk wawqin wanurikurqan.
Tsay lumtsiininwanna purikuyarqan mana penqakushpana.
Huk bes nimaq, “aywaa primaata watukaramushaq.”
Nimaptin, “ayway,” niq kaa.
Kushishqa hiqarir tumaramuq amiganllaman tsaychaw taakunaq.
Huk besnam ultimu kaq wawaata ashiyaamurqun kasatsikuyaanapaq.
Tsaytanam aaniriyaa shumaq.
Tsaynam quwaaqa niman, “Mirkapaa ruramuy.
aywaa uryapukaramushaq.
Mirkapaa ruramii, wamrantsikpa ratashninkuna rantinaapaq i mas gastuta ruranaapaq.”
Niptinnam, nuqaqa alistapurquu mirkapata i hiqarirqun Paramongata.
Tsaychaw uryanaq ishkay killa.
Tsaychawna tsarikamunaq nawi nanay.
Tsayna kutiramun pasaypa hinalla.
Maa puntata amiganman chaarikurraq, pasamunaq nuqamanqa.
Paramongachaw uryaq mayinkunaqa willakayaamuq, “Atska qillayyuqmi shamurqun,” nishpa.
Tsaymi quwaa nirqan, “Nawii nanaptinmi, hampichaw limpu qillayta usharquu i wakintanam mana pagayaamarquntsu.
Kutishaqraqchi.”
Tsaymi pasaypa ni ima karqatsu.
I mana kreyirninmi, willkaa, “qillaylla,” nishpa ashipurqan i tsaymi llapan bulsikumpita tarikurqan medyulleta.
Tsaymi imanawllachi wawaa kasakunanpaq ratashnin ruraykapurqaa lluta telakunallapita.
I hina imanawpis kasatsiyarqaa tsay ultimuu.
Mashaami don Shanti Pantoja.
Tsay awkisnam quwaa karqan kasinachi pitsqa chunka watayuq o masyuq.
Yamay kaykashqantanam, nin “aywaa Warasta.”
Nishpa hiqarirnam i aywakurqunaq derechu lumtsiininman.
Tsaywannam ishkan hiqariyarqunaq Paramongata.
Tsaychawmi ishkan waatanakuyarqan ishkay watanaw.
Tsaychaw quwaa mas awkisyaariptinna, purir qallakuykurqunaq amigan i por ultimu pasaypa huk nuna quchirinaq.
Tsaynawparan quwaa kutimushqa sin salorna.
Pasaypa salorta perdirikurran, kananqa yamay taykan.
Tsaynawmi nuqallapa swertiillakashqa.
Kay ultimu quwaa allaapa rakcha nunam kashqa.
Kanan kaykaa qanchis chunka watayuqnam.
Kutimushqanpitaqa allaapa shumaqmi kawakuyaa.
Quwaa mansibar allaapa mortifikamashqa kaptinpis, manam nuqa chikishqatsu kaa.
Kasadu kashqanawmi, hina llapanta agwantashqa.
“Qarqunkiman” niyaamaptinpis, manam nunka imanashqatsu kaa shunquuchaw piñashqallam. 
Ushakaakushqa.
Kananqa mananam ni imapita piñatsimantsu.
Peru tsay rakcha-rakcha kashqan pasashqa tsayraqchi chunka wata.
Kanan kaykaayaa ishkaami igwal qanchis chunka watayuq.
Wawaakuna kashqa huqtaqmi, llapan kasadu.
Kimaqmi wanukuyashqa.
Chakraakuna asuntu allaapa difikultaapa pasashqam kaa.
Kanannam trankilu tsatsayayniichawraq.
Don Enrique Canaval kanaq puntata patron Asyenda Paramongachaw.
Tsay patronshi muruykatsinaq kaña de asukarta.
Tsayna kañaqa limpu puqurirqunaq, ni imanaw kayta pwedinaqtsu, asukar ruraq fabrika mana kaptin.
Pobri Enrique llakikunaqlla, “Kananqa perdirishaq llapan murukuyniitachi. Imanawraq kashaq.” ninaq.
Tsay llakishqa purikaptinshi, huk besna huk gringuwan toparkuyaanaq.
Tsaynash Enriqueqa willarin, “Imanawtaq kay asuntuta remedyaykushaq?
Limpunam kañaa perdirin.
Pasarinnam puqur.”
Tsaynash nin gringuqa, “Nuqa yanapashqayki kay llakikuyniykichaw.
Peru manam kanantaqa ni ima nita pwediqtsu.
Peru shuyamanki kanannawkama.
Tsaynam willashqayki fihuta.
Yanaqiikunawanmi kanan parlamushaq.”
Tsaynaw gringu nikuptin, don Enriqueqa kushishqa, “Shuyallashqaykim,” ninaq.
Wayinman kutirir willakurinaq kushishqa, “Kaynawmi huk gringu nimarqun yanapamaashunshi kañata kosechanapaq.
Seguramente atska qillayyuqchi.
'Kanannawmi kutimushaq,' nimarqunmi.
Tsaychi shuyashun imallatapis parlaykunapaq.”
Enrique Canaval atska tsurin kanaq, peru huk kaq shipashninshi alli bwenamosa kanaq.
Tsay llapanna parlayan, “Limpu llapantsik rogaykushun imanaw aykanawpis yanapaykamaanapaq.
Tsay diya hunaq gringuwan almorsakurishun.”
Tsay señalashqan hunaq kutirirqunaq.
Tsaynash gringu nirqunaq, “Kanan fabrikatam ruramushaq.
Peonniikunam qumanki.
Ampillapan uryatsimushaq.
Peru kay kondisyon: shumaqllallan tsuriykita quykamanki.
Paytam apakushaq pasaypa.
Mananam rikankitsu.
Peru nuqanam fabrikayki entregashqayki listuta.
Nuqam limpu yachatsishqayki manehanaykipaq listu.
Asukar yarquykaqtanam entregashqayki listu.
Manam nuqaqa engañashqaykitsu.
Nuqaqa huk parlakuqllam kaa.”
Don Enrique Canavalqa mantsakaanaq i warminta nin, “Kay gringuqa imanawchi nimantsik?
Nuqaqa atskaq qillayyuqchi nirqaami.
Imanataq kanqa?
Wamrantsikta quyushunku?
Nin mananash rikaatsimaashuntsu.”
Tsayna warminqa nin don Enriqueta, “Wamrantsikta quykurqa, manachi ni machaw yanapashunnatsu, ni qillaywan ni imawam.
Unikamente peontash churashun, peru ampillapa.
Tsaynawmi nin.”
Hina llakishqa wamrankunapaq aseptayarqunaq, “Limpu kañantsiktachi perdishun i llapan qillaynintsikta.
Hina quykushunchi wamrantsikta imanashunraq.”
Yapayna don Enrique tapurqunaq gringuta, “Peru fabrikata ushariykurnachi apakunkiman tsuriitaqa.
Achyaari, tsaynawchi kanqa.”
“Nuqaqa ratum fabrikata ruraramushaq llapan makinankunawan listu.
Peru llapantam manehayta yachatsishqayki.
Ama yarpakachaytsu.
Peru peonnii ishkay chunkatayan kachamunki ampipa.
Tsaytapis nuqam pagashaq.
Manam ni imata qam churamunkitsu ni imapaq.”
I gringu ninaq, “Peonkunalla shamunqa.
Ama ni pi ni qampis shamunkitsu.
Nuqallam uryatsishaq.”
Porfin qallaykurqunaq urya ampillapa.
Don Enriqueqa kacharqunaq nunakunataqa ishkay chunkata.
Tsay nunakuna chaariyarqunaq.
Tsayna gringuqa nirqunaq, “Ama kayman shayaamuytsu.
Ayway punukuyanki Warangal witsayllachaw.
Peru ama ni pita willayankitsu mana uryayashqaykitsu.
Tsaynawllam kayanki asta fabrika ushashqanyaq.”
Tsayshi nunakuna wiyayaq alli shuyni nunakunanaw tsaychaw uryayaq ampipa.
Peru ni sikyera don Enriquellapis tapuyaqtsu nunakunata, “Imatataq ruraykaayanki.”
Niqllapistsu.
Waraaramuq limpu simyentu usharishqa.
Kada quya waraamuq masna pirqakuna mas hatun, rurinchawna makinakuna, i patsa rurinchawna hatun kalderu, nina rawrananpaq.
Hatusaq tubukunapis waraamuq limpu churashqana.
Don Enrique aywaq watukaq i rikaariq abansadutana fabrikaqa.
Yapayna aywaq rikaq, taririq trapichitana kañata qaptsinanpaq.
Tsaynaw kada diya mas abansadu i poku tyempullachaw fabrikata ushariyaanaq.
Listu fabrika usharishqana kaptin, tsay gringu ninaq, “Entregashqaykina fabrikata.
Listunam.
Manehar apurayllapa yachatsishqayki porki nuqaqa huk ladumannam pasaa kaynaw fabrika ruraq.
Tsayta ushariykurnam pasaa sekya ruraqna huk asyendaman.
Shamuy yachatsishqayki, huklla tsuriykitawan despachaykamanaykipaq.”
Tsayna don Enrique Canavalqa ninaq, “Nuqa manaran rikasaqtu listuta.
Fabrika kaptinpis, imanawmi kañata ashtamushaq karupita?
Tsuriita apayta munarqa, naanitaraq ruramuy kañata apamunapaq.
I kañata chaaratsimur, tsay makinawan asukarta hurqamuy.
Tsay llapanta kaayitsimay.
Tsayran apanki tsuriita.
Sinuqa manam quqtsu.”
Tsaynaw don Enrique nikuptinna, gringuqa lineakunata patsaatsir qallaykamurqunaq, peru hina ampillapa.
Ishkay semanatanawqa sutarirqunaqna lineata makina purinanpaq, puntata Fortalesaman, huktana Waytuman, huktana Seru Blankuman.
Makinata don Enrique rantirinaq.
Tsaytash hina ampillapa puriraykatsiyaq.
Tsay makinapa hutinmi 'Rosaryu'.
Kanankamam kay makina kawan.
Pulla paqasshi makina waqarkuq, despwesshi hiqariq maytapis.
Tsaynash gringu ninaq, “Listu kontratuntsikta kumplirquumi.
Kananqa qamllachawnam.
Prontu entregamay apakunaapaq.
Ishkaami aywakuyaashaq.
Mananam kutitsimushaqtsu.”
Tsayna don Enrique Canaval ninaq, “Imanawtaq manaqa kutiyaamunkitsu?
Tsuriitaqa allaapachi ankushaq.
Tsaynawqa manam allitsu kanqa.
Mehor haqatsaamay llapan gastuykita.
Pagaykushqayki qillaychaw.
Tsuriita manam kachapuqtsu pasaypaqa kasaratsiyaptiq.
Syempri watukaraykayaamanki.
Qamqa maytachi apakuyta munanki tsuriita? Allaapa kuyay tsuriimi.
Huklla qillaychaw kobramay.
Pagashqayki.”
Tsayna gringuqa nin, “Entonsis deharishqayki yarpakachanaykipaq.
Kutimushaq.
Tsayqa apakushaqnam imanaw kaptinpis porki nuqaqa kumplimushqa kontratuntsikta.”
Nishpa, aywakunaq gringuqa.
Hiqariptinnash don Enriqueqa warminwan parlayarqunaq.
“Imanaw nunataq kay?
Wamrantsikta pasaypa apakuyta munan.
Seguramente kay dyablum i tsaymi ampillapa uryamushqa taqay fabrikachaw.
Nunakunata tapushun maa imanawshi tsaychaw uryashqa.”
Tsayna nunakunaqa nin, “Manam nuqakuna uryashqatsu kayaa.
Karullachawmi punukuyashqa kada ampi.
Peru wiyaq kayaa atskaq uryaqkunatanaw, i uryayaptin rumipis ladrillupis qachachaakuqran.”
Tsayna don Enriqueqa asegurarqunaq tsay gringuqa manam nunatsu sino rakcha dyablum nir.
Kutirinanta shuyararqunaq, “Maa kanan ima nishpash yurimunqa.”
Señalashqan hunaq yuririrqunaq kusa kuyakushpa, tsaripaarin llapanta.
Despwesna nin, “Kananqa aywakuyaashaqna tsuriykiwan.
Shuyararquqnam.
Kananqa manam ni imata wiyayta munaatsu.
Puntapita patsaymi nishqaq tsuriykita apakunaapaq.”
Tsayna Enriqueqa pretestuta churarirqunaq, kaynaw nishpa, “Limpu llapan manehuta alliqraq yachatsimay.
Hina apakunkim warmi tsuriita, peru alliq-alliq yachatsimay mana ekibokanaapaq.
I despwesqa hina apakunkichi.
Kikiimi kompañashqayki aywakuyaptiyki.
Huk killallapis yacharatsimay.”
Niptinna gringu nirqunaq, “Kada hunaqmi kutiramushaq yachatsiqniyki.”
Nishpa, gringu kutikunaq.
Tsayna don Enriqueqa parlayarqunaq warminwan, “Manachi wawantsikta apakunmantsu, tsaylaya kuyayta.
Mehorchi taqayta wanuykatsishun.”
Warminna nin don Enriqueta, “ayway Limata.
Rantikamuy aseru balata wanuykatsinapaq.
Tsaywanmi illapaykunki rurillanllata.”
Tsayta prokurayarqan.
I gringuqa hina hunaqkunapa kutirarqunaq don Enrique yachatsiqnin.
Killa enteru yachatsirqunaq.
Kumpliramuptinna señalayarqunaq, “Domingum entregashqayki tsuriita apakunaykipaq.
Kompañashqayki.”
Señalashqan hunaq chaaramurqunaq.
Tsayna dominguqa llapan almorsayarqunaq.
Ushariykurna hiqariyarqunaq don Enrique, tsurin i gringu, kiman huntu.
Tsayna, maa don Enriqueqa aparqunaq bolsillunchaw huk rebolberta aseru balan kargarkur.
Tsayna aywayarqunaq huntu San Patrisyupa i Galompa.
Naqana Galonman chaykarmi kan huk takshalla tsaka.
Maa, tsaychaw Enriqueqa gringuta illapaykurqunaq, tsaychaw wanuriqpaq.
Tsaychaw ayata haqirikur, kutikuyaanaq dón Enrique tsurinwan.
Tsaynawpa tsurinta kedaykatsinaq.
I despwesna apuraypa fabrikankunata señor kurawan bendisatsiyaanaq.
Tsaypita trankiluna kakuyaanaq tsay fabrikankunawan.
Tsay gringu wanutsishqan sityupa hutin 'Gringo Muerto' kanankamam.
Tsay tsaka kawan.
Nuqapis riqiimi tsay sityuta.
Tsaynawmi Paramongachaw unay yachaqkuna parlayan.
Imanakaqpis fabrika asukarqa manash nuna uryashqantsu, sinuqa tsaytaqa rurashqa dyablukunash.
Tsayshi nawpakunaqa kalderuchaw uryaq nunakunata defrenti yurirkur, rawraykaq kalderuman hitarpuyaq.
Tsayshi ni pi munanaqtsu kalderuchaw uryayta, tsaynaw nunakuna illarir ushaykuptin.
Kada kalderuchaw chuskuq o pitsqaqshi uryayaq.
Tsayraqshi nunakuna yamay kayaq.
Ampipa pulla paqasshi makina Rosaryu yarqurir, aywakuq.
Fortalesa uraychawshi waraamuq hitaraykar.
Kanankamam tsay makina Rosaryupis kaykan.
Tsaynawmi kwentayaamarqan atskaq Paramongachaw uryapukuptii.
Pipis niyan imanawraq kaytsikan wayita rurayarqan, maypitaraq apayaamushqa kaytsikasaq makina i tsaytsikasaq rwedakunata?
Imanawraq ampillapa apayaamuq maypitapis i despwes ampillapa churayaqpis i uryayaqpis.
Kanaq huk nunash mulayuq.
Tsay mulanta allaapa chikinaq wawqin.
Huk besna wanuykatsipunaq.
Tsayna nunanqa mulanta pishtarir, qaranta aparikurkur aywakunaq, “aywaa rantikamushaq,” karuta.
Aywaykarna ampipukuykunaq.
Tsayna posadakuykunaq huk señoraman.
Huk kutallaman kaman quykunaq.
Tsay kutallachaw chaqchakuykaptin, huk señor chaarinaq.
Maa, tsay nuna kanaq waynam.
Tsayta qaranaq mikuynin, kusa alli mikuykunata; wallpata, hakata.
Tsayta mikuraykaptin, sinchi ampina quwan chaarinaq.
Punkuta tsaktakuriptin, apurakachaypa pakaayaanaq llapan mikuykunata, i waynanta hornu rurinman.
I posadakuq nunaqa llapanta rikaaraykaanaq mayman imata churayashqantapis.
Punkuta kichariptin, quwan yaykurinaq.
Tsayna paytaqa manaalli mikuyninlla qararin, yaku kashkinlla.
Quwanqa upallalla upukurkunaq i despwes hamakurinaq bisitawan chaqchakur.
Warminqa patsaakurinaqna.
I tsayna posadakuq nunaqa nin, “Kay mulapa qaranmi kusa imatapis adibinan.
Maski tapuramushaq.”
I despwesna nin, “Taqay bentanachawshi kusa alli mikuykuna kan.
Tsaynawmi nin.
Maski aywari, mana tsay, warmiykita 'hurqamuy,'” nin.
Tsayna warmiqa mana munaykashqanta hurqapunaq i mikuyaanaq.
Yapayna nin posadakuq nunaqa, “Kay qaraami nin, 'Taqay hornu rurinchaw huk nuna rataraykan.' Tsaytam qara nin.”
Tsayna wayiyuq nunaqa hornuta kicharkun.
Nunaqa tsaychaw rataraykaanaq.
Tsayna wayiyuq nunaqa kolerashqana nunata nirqunaq, “Manaraq imanaptiq, kaypita yarquy, llapan ropaykita quturikur.”
Nishpa qarqurinaq.
I maakurirqun warminwan yachakuyashqanta.
Kanannam warmipa quwan nirqunaq posadakuq nunata, “Tsay qara rantikaykamuy.
Mañamashqaykitam pagashqayki.”
I porfin rantikuykunaq atska qillaypaq.
Tsay qillaywannam markanman kutirinaq, imaykatapis rantir.
Tsaynam wawqinqa nin, “Maychawtaq tsaytsika qillayta tarikamunki.”
Entonsis nin, “Mulaapa qarantam rantikuykurquu kusa presyuchaw.
Allaapam munaykuyan.
Entonsisna tsay malafwe wawqinqa mulankunata pishtakurkur, llapan qarankunata aparikurkur aywakurqunaq rantikuq.
Mala swerti, ni pi rantipunaqtsu.
Limpu qaraqa uqukar, asyarinaqna.
Tsayna hitarikur, kolerashda kutikunaq i wawqintaqa qayapurkunaq, “Perdirii mulaakunata,” nishpa.
Tsay kolerashqa, wawqinpa wayinman chaykur, warminta wanuykatsinaq.
Warminpa ayanta taririkur, kargakurkur aywakunaq pampakuq huk markaman.
Pampakurir, kutikarna tarikuykunaq atska qillayta i oruta.
Tsayta aparkur kutikunaq.
Tsaymanna malafwe wawqinqa chaarin i tapurin, “Maychawtaq tsaytsika qillayta tarikamurqunki? O suwakurqunkiku.”
Entonsisna nin, “Warmiipa aytsantam rantikurquu.
Sellaman munaykuyan warmi aytsata.
Qampis apakurkur ayway.
Qampa warmiykinaqa mas hoben.
Tsaytanaqa pishitsiyanqachi.
Allaapam munayan.”
Tsayna malafwe wawqinqa warminta pishtakurkur i aparikurkur aywakurqunaq rantikuq karu markaman.
Chaarirna, purirqunaq, “Rantikuu warmi aytsatam,” nishpa.
Tsay markachaw nunakunaqa niyarqunaq, “Kayqa lokum,” nishpa, kasuyaanaqtsu.
Ishkay kima diyana qaparir puriptin i asyaptin, awtoridaakunaman aywar demandayaanaq, “Rakcha nuna,” nishpa.
Presu tsaririyaanaq.
Unay kanaq karselchaw.
Tsaypita yarqurikur, kutirinaq waapu.
Mulaata i warmiita ushakaratsii, kay wawqii ulipamaptin,” nirna, payta wanutsinanpaq pensarqunaq.
I huk besna aywarqunaq wawqin punukuykaptin.
Chaarir, punushqata kostalman winarkur, watarqunaq.
Despwes matankakurkur hiqaratsirqunaq mayuman hitaq.
Karuta apaykarnash utikuykurqunaq.
Tsayna naanillam churaykur, aywarqunaq aswa upuqna.
Tsaychawqa demorarqunaq alli unay.
Tsayna kostal hitaraykaqmanqa huk awkisna mitsikuykanqanta chaarir haytarinaq, “Imaraq kay kostalchaw.” nishpa.
Entonsisna kostal rurinpita nirqunaq, “Ama haytamaytsu.
Nuqa aywakuykaa syelutam, porke manam munaatsu kaychaw allaapa padesita awkisyashqaayaq.
Tsaymi apaykaayaaman i kushishqa aywaykaa.
Tsayna mitsikuq awkisqa nirqunaq, “Nuqallaami awkisna kaa.
Nuqalla aywakushaq.
Kay llapan animalniiwan kaychaw kedakuy, uushawan, wakawan, chiwawan, ashnukunawan.
Porke nuqa kaychaw allaapan padesii mana salornii kaptin.”
Entonsis nirqunaq, “Paskaramuy i rantii aywakuy syeluta.”
Yarqurikurna, awkistaqa kostalman winarkur watarinaq.
I despwes aywakunaq llapan animalnin qatirkur.
Malafwe wawqinqa aswan upurin kutirikurna, matankarkur, hiqaratsinaq.
I tsaynash nin, “Kananqa limpu ankashyaarishqa.
Naqaqa allaapam lasaykushqa.”
Kushishqa ankashllata apaykunaq.
I mayuman chaykurna, awkistaqa kostalnintin mayuman hitarpur, kutiramunaq kushishqa.
Kananqa mananam tsay wawqii nuqata koleratsimanqanatsu.
Kananqa wanushqanam.
Waraaninna wawqinqa chaarirqunaq wayinmanqa.
Alli atska animalyuq, masna riku tikrarinaq.
Tsayna malafwe wawqinqa chaarir nirqunaq, “Maychawtaq kaytsika animalkunata tarikamurqunki.”
Tsayna nin, “Qam mayuman apaykamar, hitarpamarqayki.
I tsaymi chaykurquu sellama alli markaman.
Tsaychaw qarayaamashqa kay llapan animalta.
'Mastapis apakuy,' niyaamarqanmi.
Wakpita kaypitan qarayaamarqun.
'Maychawnam llapanta katsishaq?' nirnam, masta apamurquutsu.
'Yapay kutimunki mas atskatan quyashqayki animalniykikuna waatakunaykipaq.'“
Tsaynaw niptin, malafwe wawqinqa nirqunaq, “Entonsis nuqallata tsaynaw apaykamay, llapan animalyuq kutimunaapaq.”
Tsayna wawqinqa kushishqa kostalman winarkur, apar hitarpamunaq mayuman malafwe wawqinta.
I tsaypita payqa manana mas kutimunaqtsu, sino yakuta shinqaypa, tsaychaw wanurinaq.
Tsaynawmi tsay malafwe nunapa bidan ushakaanaq.
Wawqin imata tariptinpis, allaapa chikikunaq.
Payllana imawanpis kapuqyuq kayta munar.
Tsaytam kwentayaamarqan Celedonio Munoz, Mallas Wari nuna, Eskwela Katekistachaw.
Huk tayta kurapanash kapunaq huk torun allaapa lindu i allibwenu wira.
Tsaytash waatapunaq kompadrin.
Tsay nuna alli asistipuq.
Huk besnash tsay kompadrinna yarpakacharqunaq kaynaw, “Kumplyañuu oraramunna.
Imanawllaraq, imallatapis mikurishun?
Ni mikuy kantsu ni qillay kantsu.
Pwes kaynaw rurashun: kompadrintsik tayta kurapa torunta pakaykushu i despwes aywaa willaykamushaq, 'Toruykitam suwa apakushqa.
Ashiq aywanaapaq, mirkapata qumay, qillayta qumay, atskaq ashiyaanaapaq.'“
Tsayna señor kuraqa, “ayway ashikayaamuy,” nishpa, llapan fasilidaata qurqunaq.
Tsay señor kura qushqanwan allibwenu kumplyañutaqa sumaykatsirqunaq.
I piqa hampipaq pishikuriptinnash yapayna kutirqunaq tsay runa.
“Yuriqnawmi toruyki.
Qumay mas gastuta, porke kan huk kompadriimi, kusa adibinan.
Manam pay ekibokantsu.
Payman charnirqa llapantam tarintsik.”
Tsayna señor kura nin, “Mañamashqantsiktam pagashun.
Adibinaykamutsun.”
Nishpa, señor kuraqa qurqunaq qillaynin i mas mirkapata nunataqa.
Tsaykunawanna nunaqa kusa kumplyañunta sumaykatsirqunaq.
Limpu fyesta ushariptin aywarqunaq señor kuraman willakuq, “Porfinmi toruyki yurirqun.
Kompadriimi adibinamurqun.
Tsaynawpam tariyarquu allaapa sasata.”
Niptinna, señor kuraqa qurqunaq, “Kayta, ayway pagaykunki.”
Tsayna nunakunaqa kushishqa niyan, “Kurata hodirintsik.”
Tsay unayna pasakashqa kanaq.
Tsayna señor kuraqa wiyarinaq reyshi allaapa baliqninta uqrashqa niyaqta.
Tsayna señor kuraqa aywarqunaq reymanqa tapuqnin imatash uqrashqa nishpa.
Chaariptinna reyqa nirqunaq, “Allaapa baliq anilluumi illarishqa.
Wayita limpunam pitsapakiikuryan ashiyarquu.
Manam kantsu.
Manam punuy ni mikuy tsarimantsu, anilluupaq yarpakurkuptii.”
Tsayna señor kuraqa nirqunaq, “Kompadriipam huk kompadrin kan allibwenu adibinan, i munaptiykiqa ratum qayaratsishun tantiyaykamunanpaq.”
Tsayna reyqa rogarqunaq, “Aktsayqa kaytsu.
Apaykatsimii.
Llapan haqatsaamashqantam pagaykushaq.”
Señor kuraqa qayaratsirqunaq kompadrinta.
Despwes nirqunaq, “Pushaykamuy kompadriykita.
Reypaq adibinaykamutsun.”
Tsaynaw willakuriptinna, nunapa warminqa ninaq, “Ismaytam adibinanki! Señor kuratam ardaypa sakyayarqunki.”
Nunaqa mana munaykar aywarqunaq i chaariyan señor kuraman.
Tsayna nin, “Reyshi uqrakuykushqa.
Tsaynintash adibinaykapunki.
Allaapa baliqnintash uqraykushqa.
Aku pushashqayki.”
Nishpa señor kuraqa malas hiqaratsirqunaq.
Porfin chaariyan reyman i entregarin adibinutaqa, “Kaymi tsay yachaq nuna,” nishpa.
Nuqapa toruutapis paymi yuritsimushqa.
Kobramashqa kima pachakllatam.
Tsayna reyqa nirqunaq, “Sitsun yurikatsimunki anilluuta, pagashqayki allibwenum.
Huk asyendaykim quykushqayki, i mas tsuriitawanmi kasatsishqayki.
I manatsun tantiyamunki, wanunkim,” nirqunaq reyqa.
I despwesqa llawirirqunaq huk kwartuman.
Tsayllaman asistiyaanaq qanchis nuna.
“I qanchis wunaq kumpliriptin yarqamunki adibinaq.
I mana adibinarqa, tsay hunaqmi wanunki llapan nuna nawpanchaw.
I si mayqan nunakunachaw yuriptin, tsay nunam wanunqa.”
Nunataqa porfin llawiriyarqunaq.
Nunaqa kedarin pasaypa llakishqa.
Primer hunaqna huk nuna yaykurin desayununwan.
Tsayna adibinadorqa nin mantsakashqa, “Dyos de los syelos, pasarin huk.”
Tsaynaw niptinna, tsay sirwiq nunaqa mantsakarqunaq, “Riqiraman,” nishpa. 
Waraaninna huk operaryuna chaaratsirqunaq mikuynin.
Tsayna adibinadorqa nirqunaq, “Ay, Dyos de los syelos, pasarin ishkay.”
Tsayna niptinna, tsay nuna kutirqunaq yanaqinkunaman mantsakashqa.
Nuqatapis riqiramarqunmi.
Waraaninna mikuynin hukna aparqunaq.
Tsay hina lo mismu nirqunaq, “Ay, Dyos de los syelos, kima pasarin.”
Adibinuqa ninaq hunaq pasashqampaq.
Kutikurqunaq tsay empleyaduqa mantsakashqa yanaqinkunaman.
“Imanawtaq kashun?
Nuqatapis riqiramashqan.
Nuqantsik yurikatsipushqaqa, llapantsiktachi rey wanuykatsimaashun.
Aku aywashun adibinuman.
Rogashun imanawllapis yuritsinapaq.”
Llapan chaarirna adibinutaqa niyarqunaq, “Señor, nuqallakunam reypa anillunta suwaykuyarqaa.
Kaymi yurikatsiyaa.
Shimpikayaamankichi.
Tsaychi llapaata wanutsiyaamanqa.
Nikayaamay imanawllataq yurikatsillaashun.”
Tsaynaw niyaptin, waapuna adibinuqa nirqunaq, “Maytaq tsay anillu?Apayaamii.”
Tsayna entregariyaptin, nirqunaq, “Kananmi llapayki wanuyanki.”
Tsayna rogayarqunaq, “Imanawllapis yurikatsillay.”
Entonsis adibinu tapurqunaq, “Ima animaltaq reypa allaapa kuyaynin.”
Tsayna niyan, “Pabo reyalmi allaapa kuyaynin.”
“Tsaypinqa tsayta tsarikur mikutsiyay.
I mana ushpaptin, aayarkatsir tonqurinman tanurkuyay, tsaychaw yurinanpaq.
I tsaynawlla empleyadukuna rurayarqunaq.
Porfin tinkurirqunaq qanchis hunaq.
Reyqa qayaratsirqunaq adibinutaqa.
I despwes reyqa waapu nirqunaq, “Sitsun mana yuritsimunki, kanantaami wanunki kaychaw.”
Adibinu nirqunaq, “Entregaami anilluykita.”
Mantsakashqa, rey nirqunaq, “Maytaq.”
Allaapa kuyay animalniykim mikushqaqa.
Reyqa pensarqunaq, “Mayqan animalniiraq.”
Nikarna, yarparkun pabo reyalninpaq.
Tsayna kreyintsu, “Imanapam pay ushpanqa.” nir.
Tsayna adibinuqa nin, “Maski buchinta kicharayaamii.
Tsaychawmi kaykan.”
Nunakunaqa kutsilluta tsarirkur ruquriyan i hurqarayaamun reypa anillunta.
Entregariyaptin, ankuparqunaq asyendanta i tsurinta.
Tsayna nirqunaq, “Ishkay mastaran adibinamunki.
Tsayta mana pwedirqa, wanunki kanantaami.”
Tsayna reyqa nirqunaq, “Imatataq bulsilluuchaw tsararaykaa?
Apuray, adibinamuy.”
Ni ima niyta pwedinaqtsu.
“Apuray,” ninaq reyqa.
Adibinuqa limpu llakishqa, pakayllapa nirinaq, “Ay, grillu grillu, ay kadena kadena!“
Tsay pakayllapa nikaptin, wiyarinaq rey.
“Allitam nirinki” nir, hurqaramunaq bolsillumpita kadenata.
Nunaqa adibinanaqtsu, sinuqa kastiguta mantsarnin tsaynaw ninaq.
Yapay rey tapunanpaqna nunakunata nirqunaq, “Huk taksha mankaman ismayta winayay, adibinananpaq.
Mana tsayta nirqa, wanun kanantaami.
Reyqa nirqunaq adibinutaqa, “Apuray, kayta adibinay.
Kananllanam wanuyniyki o fortunayki.”
Adibinuqa mantsakashqa ni imanaw kayta pwedinaqtsu, ni ayqikuytapis atskaq rikaakuq nawpanchaw.
I reyqa akusarqunaq, “Apuray,” nishpa.
Manana ni imanawpis kayta pwedirna, yarparinaq wayinpita yarquptin warmin ninaq kaynaw, “Ismaytam adibinanki.”
Warmii nimarqan, 'Ismaytam adibinanki.'” 
Tsayta pakayllapa parlarinaq.
I tsayta wiyariyaanaq, “ismay” nikuptin, “Allitam ninki,” nishpa, rey felisitanaq.
I despwes, mana munaykarpis, rikaarakuq nunakunata mantsar, hina huk asyendan eskrituraykunaq.
I despwes tsurin prinsesatawan kasaykatsinaq.
Tsaynawpa tsay sonsu nuna riku tikraykunaq, ni warminmanpis kutinaqnatsu.
Lluta parlakushqanta alli ninaq.
Kanaq huk nunash waktsa.
Tsay nunash kontratuta ruraykunaq huk dyabluwan allibwenu rikuyaatsinanpaq.
Pitsqa chunka wata nunata dyablu waataykunaq, mana ima faltachaw.
Tsay nuna wamayaypaq rikuyaykunaq.
Atska chakrakuna rantikunaq.
Animalkunapis allibwenu miraykapunaq.
Riku kaywan riqishqana kanaq.
Tsay nunapash huk sonsu waataynin kanaq.
Allaapa mikuykaq.
Perol perol aruyaapuq.
Hina llapantash ushariq, asta pishipuqshi.
Tsay sonsu wamrallaraq kanaq.
Mas winar masna mikunaq.
Tsayna nunaqa limpu reneganaqna, “Allaapa mikun,” nir.
“Despwes ni imata rurantsu,” niq, “mikur usharikur punukuqlla.”
Porfinna sonsuqa puqurirqunaq.
Tsaynaqa allaapana mikuykunaq.
Kasi riku nunataqa waktsayaaratsirqunaq.
Ishkay chunka watanman chaarirnash, patronnintaqa nirqunaq, “Kananqa alli eramyentaa rantimuy chakraykichaw uryamunaapaq.”
Tsay niptinna patronqa alistapurqunaq allibwenu masisuta.
Huk quyana nirqunaq sonsuqa, “Patron, kanan aku rikaatsimay maychawmi uryamushaq.”
Tsayna patronqa rikaykatsirqunaq huk hatun pampata, puqushqa montikunatawan.
Taqay llapan montitam horqamunki hawantin kulluntin.
I llapan qaqatam chunkakacharkushun tsay chakrachaw papata murunapaq.
Tsay trabahu kanaq alli shuyni.
Atskaq nunakuna ishkay killa uryanan kanaq.
Tsayta rikaarikurnash, sonsuqa kutirirqunaq wayiman, “Almorsakurkurnam shamushaq uryaq,” nishpa.
Tsay hunaqnash kusa mikurirna hiqarirqunaq.
Tsay montikunamanqa chaykur sonsuqa kuchunpita qallaykur, montikunataqa tirar usharirqunaq huk ratu hawanpi i hatusaq qaqakunata limpu qaltikacharkunaq.
Tsaytsika qaqata i montita ishkay oranawlla limpu usharirqunaq.
Las tresnawlla kutirirqunaq i despwes hamakurirqunaq.
Kutirirqunaq tardipaypana.
Tsayllana pasaypa usharin llapan uryata.
Tsayta rikaykur patronqa mantsakaanaq.
Imanawtaq kay nuna tsaytsikasaq montikunata tirakacharkurqun?
Imalayaraq kay waatayniipa kallpan.
Yapayna nirqunaq, “Ayway montita.
Tsarimunki yuntantsikkuna yapyanapaq” nishpa.
Kacharqunaq kikinpa yuntanman allibwenu waskanwan.
sonsuqa montiman chaarir shawaykurqunaq waskanwanqa bufalo niyashqan animalta, tsay chukaro salbahe animalta.
Tsayta chaaritsiptin, nunaqa mantsakaanaq.
“Imanapa tsarikamurqunki kay animalta?
Ima mana ushakaatsishurqunki? 
Kay animalqa mana nuna yatananmi. 
Kaywanqa imanawmi yapyashunpis?
Ima waqranta yatanata munanqaku?
Ayway, kikiipa yuntaata tsarimunki, tsaywan yapyanapaq.”
Niptimpis, sonsuqa kasunaqtsu.
Hina wataraykatsinaq bufalukunataqa.
Tsaynash sonsuqa nin, “Imanirtaq mantsanki?
Maski apamuy alli takllaykita i yuguykita yugunapaq i nuqam yapyamushaq.”
Nishpa sonsuqa bufalutaqa yugarirqunaq i yapyar qallaykun tumaypa tikraypa.
Ratu usharamun barbecharnin tsaytsikan chakrata.
Tsay chukaru bufalukunaqa kusa yapyaykuyan.
Llapan imayka uryaychawpis tsay sonsu hapallanlla pishitsiq.
Yamtata ashtarpis hapallanlla ratu ushariq.
Tsaynaw imaykatapis ruraptin, patronqa kushishqana maytsikatapis qaraq.
Tsay nuna naqana chusku chunka watayuqnaw karnash, allaapa llakishqalla kakuq.
Naqana pitsqa chunka watanman aywarkuq, masna nunaqa llakishqalla kakuq.
Mikuraykarpis yarpakurkuq.
Punurpis riwakurkur punuqnatsu.
Kada hunaq mas llakishqa kakuq, asta pasaypa ni mikunaqnatsu llakikuywan.
Sonsuqa rikaaraqlla.
Patronninqa ni asikuqnapistsu ni warminta ni tsurinkunata parlapaqtsu.
Tsayna sonsuqa huk besna tapuykurqunaq patronnintaqa, kaynaw nishpa, “Imanirtaq, patron, kaylaya llakishqa kanki?
Manataq tsaynawtsu karqayki imaypis.
Kada hunaq mas llakishqa kanki.
Imaykitaq nanan, o sino uqrakushqaku kanki o imananmi.”
Niptimna, patronqa ninaq sonsutaqa, “Imanirtaq qamta willashqayki, remedyamunayki kaptintsu?
Imatam ruranayki, ayway tsayta ruranki.
Ama tapupamaytsu.”
Hina sonsuqa eksihirqunaq, “Willamay imataq,” nishpa.
Tsayna patronqa willarqunaq kaynawmi: “Unayna huk dyabluwan kontratuta ruraykuyarqaa, allaapa waktsa karnin, imaykapis qillayniipis qumananpaq.
Tsaymi dyablu llapanwan yanapamashqa.
Tsaynopam imaykaapis kan.
Tsaymi parlayarqaa kaynaw: pitsqa chunka watayuqmi yanapamaanan.
Tsay tinkuriptinnam apakamaanan infyernuman alma i kwerpu.
Tsay kondisyonmi kusa rikuyaatsimashqa.
Kay llapantapis paymi tarimashqanta.
Tsaynawpam imaykaapis kan.
Tsaymi pishin kima semanallana alma i kwerpu apakamaananpaq.
Tsaymi kada hunaq mas abansamun.
Tsayta yarpararmi allaapa llakuy.
Punuy ni mikuy tsarimantsu.
 Dokumentuta rurayashqaa huk pergashchawmi.
 Benaapita yawarniita horqurirmi firmashqa kaa.
Tsay dokumentuchaw kasi tinkukaaramuptimnnam allaapa llakii imanawraq apakamanqa nir.
Dokumentuchaw firmarir ushariptiimi, pergashta nuqtakurpushqa pachanman.
Apamaanan oraraqshi horqamunqa.”
Entonsisna sonsuqa nin, “Patron, maychawtaq tsay dyablu yachan, i imataq hutin.”
Tsayna nin nunaqa llakishqa, “Yachan taqay hatun sanhachawmi.
Hatun paqtsa kan.
Tsaychawmi yachan.
I hutin Carlosmi.”
Nishpa aywayarqunaq rikaqnin.
Rikaariyan hatun mantsanaypaq paqtsata.
Rikaarikurna, nirqunaq sonsuqa patronnintaqa, “Nuqa salbaqmi kay llakikuyniykipita.”
Patronninqa nin, “Imanawtaq salbamankiman, porki dokumentutam nuqtakurpushqa i ademas imatam yurimunqana?
Apamaqniillanachi chaaramunqa.”
Sonsu nin, “Patron, ama allaapa llakuytsu.
Nuqam salbashqayki.
Ruraykatsimuy huk hatun kombata, pachak kilu lasaqta.
Tsaywanmi aywashaq dokumentuman.
Peru apurayllapa.
Kwidadu terminu llallishunkiman.”
Nikuptin patronqa ewkurqunaq eryeruman tratukaq kombapaq.
Tsaynash eryeruqa asipan nunataqa.
“Imapaqtaq tsaytsikanta munanki?
Pitaq pallaritapis pwedinqa?
Tsayqa allaapam lasanqa.”
Niptinna nunaqa rogarqunaq, “Ama aksayqa kaytsu.
Hina kwenta ruraykamuy.
Allaapan nesitaa.”
Porfin eryeruqa llapan fyerunta aylluykurqunaq.
Ni tsaypis tinkurqunaqtsu pachak kilumanqa.
Llapan fyerunpita ruraykurqunaq qanchis chunka kilullata.
Tsayta ni pi pallarita pwedinaqtsu.
Tsaynash patronqa aywarqunaq sonsuta pushakurkur.
Chaariyaptinna eryeruqa entregarirqunaq kombataqa.
Tsayta tsarirkurshi sonsu, hitaykachaq lasanpistsu, nishpa, “Nuqaqa mañashqa kaq pachak kilutam.”
Eryeruna ninaq, “Manam mas fyeruukuna kantsu mas lasaqta ruramunapaq.
Kayllanam llapan fyeruukuna.”
Hina apakayaamuq kombataqa.
Tsaynash sonsuqa nirqunaq, “Aywaa tsay dyablupa wayinman.
Kutimunaapaq alli atskata aruyanki.”
Nishpa sonsuqa, hiqarirqunaq, komban matankarkur.
Tsaynash chaarin tsay hatun paqtsamanqa.
Chaarikurnash qayakun, “Carlos, Carlos,” nishpa.
Ni pi yaskintsu.
Hina unay qayakurqunaq.
Mana pipis kaptinnash, sonsuqa kombanta pallarkur, wiluykurqunaq qaqataqa, pakir kichakaariqpaq.
Tsay kichakaariptinnash yaykurin ruriman.
Tsaychawna shumaq kwartu kaykaanaq.
Mas rurita pasaykurnash, taririn atskaq dyablukuna taykaayaanaq.
Chawpinkunachawnash taykaanaq Lucifer allibwenu waqrashqa.
Tsay yaykuriptinnash dyablukunaqa mantsakaayarqan.
sonsuqa waapu tapurirqunaq Lucifertaqa, “Maytaq Carlos” nishpa.
Niptinnash Luciferqa rikaaratsirqunaq, “Kaymi,” nishpa.
Taynash sonsuqa tumakuykurqunaq dyablu Carlosmanqa.
Tsaynash Carlostaqa, “Maytaq dokumentu.”
Ni dyabluqa ní kasuntsu ni yaskintsu.
sonsuqa nin, “Maytaq dokumentu?“
Ni kasuntsu.
Tsaynash sonsuqa kalyentina kombanta pallarkur wiluykurqunaq matankanchaw dyablutaqa.
Tsayna dokumentuqa saltaykamurqunaq shiminpa.
Tsayta dyablu “tsarirkushaq,” nikaptin, sonso tsarirkamunaq.
Despwesshi, mana leyitapis yachashpa, leyirinaq.
Tsayta tsarirkurnash, tumaramurqunaq, “Kombaata pallarkushaq,” nir, ni pallarinaqnatsu.
Tsaynash yarqakaramunaq tsay paqtsapita dokumentunllawanna.
Wayiman chaarir patronninta entregarinaq dokumentuta.
Tsayna kushishqa, patronqa tsurinkunata ninaq, “Apuray qarayay.”
Tsayna qarariyaanaq imaypis qarayaqnanaw, allibwenu lasaq.
Tsayshi tsay sonsu mana ushanaqnatsu huk platu.
Mikuytapis ni uryaytapis pwedinaqnatsu.
Peru patronnintaqa salbanaq.
Tsayshi patron apuraypa aywakunaq señor kuraman konfesakuq.
Tsay dokumentutaqa señor kurata quykunaq.
Payna ushakaatsinaq agwa benditapa rurinllachaw yakaratsir.
Mana tsaychaw kaptinqa, dyablu dokumentuta yapayshi ayllurinman kanaq i hina nunata apakunman karqan alma i kwerpu infyernuman.
Tsaynawmi kwentayaamarqan ichikllallan kaykaptii.
Imana kaq sanhachawpis yachanshi rakcha dyablu.
Tsaypita yarqurirshi ampipa purin.
Kanaq huk nunash sapatu ruraq.
Kanaq solterulla.
Mamanllawan taakuyaanaq.
Mamanlla taqshaq, arukapuq.
Allaapa felis kawakuyaanaq.
I alli sapateru karnin, atska obrayuq kanaq i kusa gananaq.
Puqushqa nuna kaptin, amigunkuna niyaq, “Kasakuy.”
Munaqtsu.
Nuqapa imataq pishin kasakunaapaq?
Mamaa taqshaman, qaraman.
Tsaynam niyaanaq amigunkuna, “Namayki limpu tsatsanam.
Pay wanukuykuptinqa, imanawtaq kanki?
Pitaq taqshashunki?
Pitaq qarashunki?
Warmiykiqa wanuriptinpis llapantam ruramunqa.”
Ima niyaptinpis manam munanaqtsu.
Mamanqa limpu tsatsayaarinaq.
Peru ni tsayllapis kasakuyta pensanaqtsu.
“Mamaa wanukuykuptin, kikii arukushaq i taqshakushaq.
Mana alli warmikunawan kolerakushaqlla.
Mehor tsaymi hapallaalla.
Hapallaallaqa mana wayichaw aruyta pwedirpis, aywarishaq pikanteraman.
Tsaychaw amanuta mikuriryan, uryakushaq wayiichaw.”
Tsaynaw nikaakuykaptin, maman wanukuykunaq.
Allaapa shumaq mamanta pampaykunaq.
Despwes kedarinaq hapallanllana wayinchaw, limpu llakishqa.
Mana ni imanaw kaytapis musyanaqtsu.
Peru nishqannaw qallaykunaq arukur, taqshakur i wayinchaw sapatukunata rurapukur.
Peru tsaypinqa manana ni imata abansanaqnatsu maman kawaptinnaw.
Maman kawarqa payllana arukurpis, taqshakurpis kakuq, sapateruqa tallerninllachaw segidu uryakuq.
Peru tsaynawqa mananam pwedirqanatsu.
Mana imanaw kayta pwedirnam, kastankunata ninaq, “Warmii ashiyaamuy.
Mehor kasakushaq.
Manam hapallaa musyaatsu ni ima rurayta.
Uryanaaqa, arukunaaqa, taqshakunaaqa.
Asta mallaq-mallaqmi wayiichaw uryakuu.
Kontratuqa limpu akusayaaman.”
Tsaynam kastankuna ashiyaanaq warmita.
Ni munayaanaqtsu.
Puqushqa nuna imanaw mañayuqraq kakun?
Imanirraq taakushqapis kaytsika tyempu, nirnin, mana pipis munaqtsu.
Tsaynam llakishqa kayaanaq kastankunapis.
Talbes talbeslla yanapayaq uryanchaw o arupurpis.
Limpu kastankunapis tiqñakurkuyaanaq yanapar mas.
Tsaynam aywayaanaq mas karutana warmi ashiq.
Tsaychawnam tarikuyaanaq.
Mana musyar, fasillla aaniriyaanaq.
Tsayna señalariyarqan kasatsiyaananpaq.
I despwes alistapakur qallaykuyarqan llapanta fyestapaq.
Porfin chaaramurqan señalashqa hunaq.
I tsay hunaq kasakuriyaanaq kusa hatun fyestata ruraykur.
Tsayshi nobya kumplida.
Alli kayninwan sellama atendikuq quwanta arurpis i taqsharpis.
Tsayshi kada mikuynin qararnin, niq, “alliku” nir, tapuq quwanta.
Tsayshi quwanqa niq, “Gustunmi, gustunmi pishin.”
Tsaynaw niptin, mas kwidaduraq aruq i mas alli.
I despwes yapay tapuq.
Kada mikuy orachaw lomismu niq, “Pishinmi gustun.”
Tsaynaw imay orapis niptin, warminqa limpu llakishqa kanaq.
“Imanawtaq tsaypinqa nuqa arushaq?
'Pishin gustunmi,' nin keda momentu.
Limpu llakishqa kakunaq i pesaq tsay nunawan kasakushqanta.
Yapayna aruq allibwenu kwidadunwan.
Kikinllapaqqa kusa shumaq.
I mikuy orachawna yapay tapuq quwanta, “Kananqa imanawtaq, alliku mikuy.”
Niptin, lomismu niq, “Gustunmi pishin.”
Tsaynaw niptin, pobri warmiqa ni imanaw kayta musyanaqnatsu, “Imanawnataq arushaq“, nir.
Llakishqa pensaykaptin, oraramunna yapay arunanqa.
Tsaynash llakishpa arur qallaykun chunka-chunka paqarir mankatapis.
Aruraykarna awgakunapaq watukarin mantikata mana kaqta.
Tsayna rantiq aywakurqunaq merkaduta.
Tsay aywashqanyaq, maa wayinchaw mankaqa limpu ruparirqunaq.
Kutirinanpaq pobri warmiqa kasi desmayadu ishkirirqunaq.
“Kananqa imaraq nikamanqa limpu rupashqata qaraykuptii, tsaylaya shumaq arurikur qaraptiipis, 'Pishimnmi gustun,' nikar?”
I mikunan oraqa chaaramunna.
Tsayna payqa pensarin, “Maqamaanan kaptinpis, hinatachi qaraykushaq.”
Nishpana, tallerninpita chaariptin, qararirqunaq temblaykar.
I tsaypinqa mantsar tapunaqnatsu.
Upallallana kakunaq.
Tsaynash nunaqa mikuraykar saltaykamurqunaq kushikuywan, “Kananmi rasonqa gustuyuq,” nir.
Tsaypita patsayna warminqa propositu qiskiratsir o ruparkatsir quwanta qaranaq, i kushishqa mikukunaq.
Unayqa, nunakuna chakrankuna rurayaananpaq, unay unay nunakunapa wayinkunata, chakrankunatapis tsuqlliriyaqshi; tsay awiluntsikkunaqa manaraq inkakuna chaayaamuptin kawaq nunankunash kayaanaq.
Tsaynawshi, huk hunaq, huk nuna wayinpita yarqurir aywanaq Kura Hirkaman, tsaychaw chakran rurananpaq.
Tsaychawnash rumikunata ayllupakuykaptin huk arpata tariykunaq.
Nunaqa mantsakashqa arpata hitarinaq. Arpaqa shumaq kanaq; itsanqa nuna rikaraykaptinshi arpa rurinpita machakukuna, kuwirdanman millukashqa, yarqarayaamunaq. 
Nunaqa ayqir aywakunaq, Kura Hirkachaw chakran rurayta munanaqnatsu. 
Tsaykunaqa kanaq unay unay nunakunapa chakran kaptinshi; paykunapa hupayninkunash wayinkunata, chakrankunata, qurinkunatapis washapaakuyaq.
Paykunaqa patsantsik ushakanqanam nishpash llapan qurinkunata, qullqinkunata, imankunatapis mankakunaman winarkur pampaykuyaanaq. 
Tsaynawshi mana ashishpa tsay mankakunata tarishqaqa yurimun arpakuna, machakukuna, imakunapis, tsay nuna rikashqannaw. 
Tsayshi, chakrakunachaw tsaykunata rikarqa, hananman hitarkushwan ima ratashtapis, niykur ishkay, kima yanasakunawan kutishwan unay awiluntsikkunapa pampakuyninta chaskikuq.
Unay tyempum kanaq huk tsiqtaq nuna i uryanaq kada hunaq yamtata ashirnin.
Ruraykunaq wayinpis mohonchawshi fasil yamtata ashinanraykur.
Tsay yamtata ashirikur rantikuq karuchaw llapan besinu nunakunata.
Manash ni imachaw pensaqtsu, todo qillayllachaw.
I manash perdikuqtsu ni imanapa qillaypaqqa.
Peru pay manash nunka ankupakuqtsu ni waktsakunata ni qaraykuqtsu.
Allaapa mallaqaakuqshi kanaq.
Huk shumaq domingu quyanam inti pashtaramushqana, payqa quyalla sharkur hiqarinaq derechu boskiman yamta ashiq.
Kay Dyospis, trabahanantsikmi domingupapis porke domingupis mikuntsikmi, wakin diyapita mas.
Tsay alli pensamyentuwan hiqarinaq tsaynaw nishpa.
“Nuqa allibwenum gananaa.
Wakin loku yamta ashiqkuna kanan manam trabahayantsu domingu kaptin.
Tsaymi waray quyallaqa nuqalla rantikushaq.
Mana paypapis kayaapuptin, nuqallapam kanqa.”
Boskiman chaarikur walluykunaq alli shuynita.
I despues leyarinaq.
I despwes aparikurkur shukallapa hiqarinaq wayinta.
Naanita aywaraykaptin huk hoben desenti ataharinaq porke payqa aywaraykaanaq inlisyaman.
Yamta apaq nunaqa limpu utishqana wayinman aywaykaanaq.
Tsayna tsay hobenqa nin, “Diya dominguchawpis.” nishpa tapuykunaq.
Peru qam manaku musyanki domingo kanqanta enteru munduchaw?
Manaku musyanki dominguqa Tayta Dyospis hamakunqanta llapanta krearikur, asta nunatapis?
Manaku kima mandamyentunchaw nin, 'Yarpanki Dyospa diyanta'?
Rasonpaku nesesitanki trabahayta dominguchaw?
Qampaqa manataq ni piiniki kantsu kay munduchaw, i ni sikyera waktsakunallatapis qaraykunkitsu ni sikyera huk sentabullatapis.”
Pitaq parlaparqan kaynaw?
Pwes musyarqanmi Dyosmi karqan personayuq.
Paymi syelupita bahamushaq karqan nunakuna rurinman rikaq llapankunakush kumpliyan deberninkunata i mana waktsakunata ultrahayaananpaq.
Peru tsay nuna allaapa chukru shunquyuqmi kanaq.
Piqannaqa mas chukru ruminawraq i tsaynam tsay ora respondinaq kolerashqa, “Manam nuqata ni ima qukamantsu domingupis kakutsun kay patsachaw o lunispis syeluchaw.
Imataq qamta qukushunki, kaballeritu? Munashqaatam nuqaqa rurakunaa.
Yamta wallukunaa llapan munashqaatam.
Manam ni ima kwentaatsu dominguchawpis.”
Tsaynam Dyos parlapanaq, “Kaynaw kondenaqmi yamtayki aparishqata toda la bida kanaykipaq.
Pwes kay patsachaw mana domingu qampaq balintsu, kanampita witsaypa kawanki killachawmi.
Porke payqa kaykan rarachawmi, llapan nunakuna rikaayaashunki.
I kada diya yarparanki Tayta Dyospa domingun respetana kasqanta.”
Nuna mananam tyempunpis kanaqtsu “ay” ninanpaq.
Tsay shumaq nunaqa tsay oram illaririnaq.
Yamta ashiq nuna huklla aywakunaq derechu killaman.
Tsaychawshi kaykan llapan nuna yamtan aparishqata rikaayaananpaq.
Tsaypita patsaymi enteru mundu musyan tsay nuna killachaw kanqanta mana ni huk momentupis hamarishqa.
Pipis rikan mas klaru ampipa killachawshi, limpu waqtanpis pasaypa quruyashqa i yamtan aparipakushqa, mana ni huk momentupis hamarishpa.
Pay imanawmi tsay alli nuna parlapaqta respondirqan, tsaynawmi, tsayninnawmi kananqa pasaypa mana hamarishpa kaykan killachaw.
I rikaayan mas luna llenachawshi.
“Puma mikushunkiman yaw!”
Awanapaq hilukunata patsatsiy
Manana kawaq nuna
Nunapa, ashmapapis ñatinninchaw uchukllallan piksha, allaapa asqaq yakuyuq
Puqushqa utsu mikushqa shimita llupapaq
Huk chakrakunachaw patsaakushqa kastakuna
Nunata, ashmakunata, murukuykunata, ashir, hurqar waatanapaq, wayichaw katsiy
Uryakunachaw yanapanakuy.
Nuna, ashmapis ras, ras puriy
Nunakunapa, ashmakunapa tullun tsapaq
Nuna, ashmakunapis puriy
Nuna kikin munayninta rurar, maychaw kashqanpita aywakuna
Pitapis mañakushqanpaq yanapayta munay
Shimi kichay
Mallaqar, pununar, qilayar shimi kichakay
Imapis mikunapaq yanushqa kay
Maymanpis nuna ashma witiy
Imatapis alli llapan kallpantsikwan watashqa, waqupashqa
Nuna, ashmapis pununar hitaraykaptin
Kayshiwan allpata tikray
Nunakunapa, ashmakunapa purinanpaq kaqninkuna
Murukunapaq kaq patsa
Purun kutulla chupayuq, ichikllallan wallpanaw ashma
Lamar kuchunchaw patsakuna
Yaku rurinchaw kawaq ashma
Mayukunachaw challwa tsariy
Imatapis rantikur qillayta mañakushqantsik
Nunakunapa, ashmakunapapis tita tulluyuq aytsa, chakin hanachaw kaq
Azucarpa yakunta hanalla tsakiratsir uyrulla taqllashqa ;  apiman, aswaman winarkur mishkitsinapaq
Nunapa, ashmakunapa ura kaq kirunkuna tsaraq.
Matiwan, wishllawan yaku hurqay. 
Llullu guitarranaw
Yunka markakunapa mayunchaw taraq ashma, waqtannam waqranaw allaapa anaq
Kachitaarir tsakishqa aytsa
Ima mikunapis alli arushqa kar
Huk nunapita imapis huk nunaman chay
Mana yanushqa mikuna
Imapis nuna ruraykanqanta tsuqlliy
Imapis ishkaq kaqkunapa pullanninachaw kaq
Warmi, china ashmapis pachanchaw wawayuq kaq
Nunakuna mana alli rikaanakuy, imapitapis michanakuy, hamuranakuy
Mana alli nuna, mana alli rurakuq
Nunakunapa mana alli kawayin
Nuna pura mana kuyanakuy
Hukllaylla ruruyuq ashmakuna
Ashmakunata llawiraatsinapaq rumipita, kinchapita rurashqa
Ashmakunata chikunman qaykuy
Ichikllallan muruyuq hara
Qachipita llanulla rurashqa waska
Ichikllallan qallwashwan yana niraq pishqu
Utsuwan aqanapaq yura
Tiñinapaq rikraman muyutsishpa tupushqa hilu
Imapis inti rataptin, atskiyuqnaw kay
Wallpapa wawan
Yupashqa, rikashqa llapan kaq
Yurakunapa yuriynin qallaykuy. 
Tamya ichiklla shutur qallaykamunan
Ima kaq ratash (hana) qarantsikman laqakashqa, kichki kaq
Uushanaw ashma, itsanqa waqrayuq, kuchkayuq
Lataman kirusin winashqa, hilun tsariptin atskikun
Chipikunapa waqaynin
Hatunlla yana, qarwa tupshuyuq pishqu.
Paqway tsakishqana, mana imaypis tamya chaq chakra
Chawa chawalla yanushqa hara, niykur aqarishqa
Mana lasaq qiru, qaarapa chawpinpita winaq tullun
Mana wayichaw watashqa ashmakuna
Ichikllallan kuru pintipa pintir puriq
Imatapis isqun kaqman hukta churarkushqa
Chulukikunata takanatsikur, pilutawan pukllay
Mana shiprayuq papa, qahachaw tsakitsishqa, niykur aqashqa
Ashmakunapa qipanchaw waskanaw kaqninkuna
Puywanman mana alli wayra yaykuptin qishya
Puywanman tuqa mana yaykunanpaq chuqa tsarimashqa
Yamtata, imatapis ishkay, kimamanpis rurarkur churapakuy
Atska rumikuna, imakunapis hananman hananman churashqa
Imatapis hukpa hananman churay
Puqushqa ratsak
Tumpunaw ichikllan ashma.
Millwapita awashqa piqaman churakuna
Hatun kulluyuq yura
Atska hacha kaptin
Pii nunapis qallwash, pukallishu aqtsayuq
Ichikllallan ashma wayichaw waatana, mikuna
Mutunapaq, wallunapaq rurashqa
Imapis qarantsikchaw takaykamashqa, aytsantsik wiñakurkuy
Mikuna puwar winay
Millwapita awashqa, imatapis qipinapaq
Hirkakuna kunkan patsakuna
Puywannintsikman wayrata yaykutsiy, hitaypis. Shuutay.
Imatapis ruraykashqa taakuriy
Qishyaq nunata hampin churay, uputsiy
Imakunapapis kaqninta wiyaarir, hutinta musyay
Imapapis hanan patsapamanpa kaqninchaw
Patsapa hanachaw kaqnin, wayra, pukutay purinan. Hunish.
Pipis, imapis mana yanasan kaptin, mana kastan kaptin
Nuna huk kashqanpita huk kaqman chankanwan ayway
Wishqawan kar, shimintsikpa chirapatanaw hitay
Mikuna, kirunaw muruyuq quruntachaw laqaran
Qillqashqa shumaq yarpachakuy
Siwarata, triguta iirachaw kawalluwan harutsiy
Runkuman millwa winashqa. Pununapaq piqantsikta tsayman churantsik.
Mana murushqa chakra, wayichaw mana imapis kay
Haytar pukllanapaq pukllana
Chakintsikwan takar pitapis maqay
Puywannintsikpita wayrawan pitapis waqtanchaw, pachanchaw puukay, quñutsinanpaq
Imapis yakunaw kaqta patsaman tikray
Millwata sutay, mashtapashpanaw, putskanaapaq
Imapis qachqa kaptin hukwan llushuqyaatsiy
Harinanaw papata mikushqa millpuqtuntsikpa wayrata hitamuntsik
Imatapis ras ras ruray
Imapis llapan patsapa kaptin
Imatapis murushqa yurimuptin
Ratashkunata rurar awhawan, hiluwan laqay
Patsapa hatun qurunkunanaw kaqnin
Imakunapis kanqanpita mashtakay
Imapis hapallanlla kar
Imatapis rurashqantsikta hikutar
Uryashqa, intichaw purishqa yakunaw qarantsikpita yarquq
Inti ullumushqanpita inti hiqashqanyaq
Maymanpis aywar imapis qallashqamanna chay
Pampakunachaw yaku mana yarqur allpata mituyaatsin.
Nunakuna imatapis yarpachakuyaananpaq qurikaayay.
Pipis wanushqana kaykaptin, mana kaqnin mantsatsiykur purin
Kima pallqayuq shukshu uqshata tikranapaq
Imapis kashqanpita wakmanninman apay
Llapan imapis kaqpa hutin
Nawintsikwan rikaykur imapis, imanawpis kashqanta nishqantsik, qillqashqantsikpis
Mana alli rurashqantsikpita yarpachakuy
Imapis takshalla, wallkalla kaq
Willakuykunachaw yuripaakuq ichikllallan puka aqtsayuq nuna
Mana alli winashqa warmi
Ima mana kaq kaqpinaw yurimushqa alli kawaynintsikpaq
Awakunapaq hilupita rurashqa
Unay hatun markantsikchaw nunakunapa hatun umalliqnin
Ratash, qarapis mana sutarukaq kaq
Hunaqpa llapan aktsi atskiq
Inti purishqanta tupuna
Shuqushpita awashqa warmikuna awayninta, imatapis puritsiyaananpaq
Uhapa (uwapa) wawan
Yuraq ñanpulla rumi; tsaytam nunakun kukatawan chaqchayan
Harapa murunkunata quruntanpita hurqay. 
Nuna, ashmapis ismaynin yarquy
Nunapa, ashmapapis pachanpita putsunqan
Ichikllallan yana kuru ismayta kumarlla imaypis kakun
Imapis, mana aytsayuq kaq, kashqanpita mana alliyay
Yakuwan, harinawan, qushtawan, tuqaynintsikwanpis, hamaynintsikta tsapapaakuy
Nunapa, ashmapapis yakuyashqa ismaynin
Qiri antsaptin hurupa kashkinaw yarqamuq
Nuna, ashmapis ishpayninta hitay
Nunapa, ashmapapis pukashninpita yarquq
Ishpakunapaq uchku
Allawkapa tsinpanchaw kaqkuna
Imatapis tsararaykar manana tsararay
Pitapis markaakur rantipakuq, willakuq aywaptin
Mikunaman winanapaq tsulluq yuraq rumi
Mikunakunaman kachin winay
Imatapis hanalla kachurir hitashqa
Kiruntsikwan mikuna aqay
Wallpapa urqun
Atskata mikurir pachantsikpita shimintsikpa atska wayra yarqamuptin
Hatun piqanaw apichaw mikuna, llullu kaptin kashkichaw, utsuchaw; puqushqa kaptinna apichaw mikuna
Mitupita anqaranaw ankakunapaq manka
Harinawan, yanashtuwan llushinakuy puklla
Rumikunachaw, hirkakunachaw rurikama qashqashqa kaq
Imatapis alli ruranapaq qarantsikchaw kaqnintsik
Imatapis llapan kallpantsikwan ruray
Awayta takananpaq awaq iñishishqan shukshu
Huk markachaw llapanta yarpaatsikuq, imapaqpis nunakuna quriq
Ankashqa hara
Qanyanpa nawpan, waraypa qipan
Ichik chakra hiruruqnin pirqashqa, ashmakunata wichqanapaq
Ashma, nunapis kirunwan rachita munar tsariy
Ninachaw chashqa aytsa
Imapis mana nawpantsikchaw kay
Warmiwan ullqu kawakuyananpaq qurikay
Ima yurakunapapis awhanaw kaqnin
Kukupapita upunapaq rurashqa
Llapan qarantsik tsururushqanaw kay
Hatun ashma muntanapaq watashqantsik
Ashma, nunapis wanushqanpita kutimuy
Mana wanushqa kay
Ninawan imatapis waykay
Hatun tinya
Pipis willapaamashqantsikqa wiyay. Wiyaakuy.
Mana wichqay
Imapis mana ras yarquy
Nunakunata, imatapis riqiy
Quyllurnaw patsapa hiruruqnin muyuq, hanan patsachaw ampikunapa yarqamuq
Kima chunka hunaqpa hutin
Hatunlla pishqu, arashta, ukushta, ichikllallan pishqukunatapis mikuq
Nuqantsik kaykanqantsikpita imapis makintsikmanpa kaqkuna
Nawpaman witiy
Ichikllallan, aqunaw mikuna
Hilu, waska, imapis mana paskapaananpaq watashqa
Unay marka mayintsikkuna yupayaananpaaq watashqan hilukuna
Hatun hakuman llanulla shukshukuna watashqa, qishyaqkunata wanturkur puritsinapaq
Shimintsikchaw yuraq haranaw kaq, imatapis mikur kachunapaq
Hirkakunachaw huk winaq hacha
Patsachaw hatun uchku yakuta tsaraanapaq rurashqa
Wamrakunapaq warkan rutuy
Kinwa kasta mikuna
Mikunapaq lichipita kuwahuwan uryukuna rurashqa
Pimanpis, imamanpis markaakuy mañakuy
Wayichaw waatana ashma, aytsanpis chicharuta ruranapaq
Imapis anaq kaqta kiruwan kachkay
Imapis hukwan tinkushqan
Rikrantsik chuqpakashqan
Huk laaya pishqu, uqi waqtayuq, yuraq chupayuq
Aptashqa maki
Atska uyrulla raprayuq ichik hacha.
Kukulinaw ichikllan chuku niraq.
Nunapa, ashmapapis awkis kaqnin. Ruku.
Triigu, siwada, awas, imapis aqashqa kaq.
Hachakunapa titan kaqnin, patsawan tinkuq.
Mana imapis kaykaptin imantsikpis nananqan.
Imatapis patsallapa maytapis apay.
Hallqachaw qaaranaw winaq, itsanqa chawpinpita winan hatunchuchawnaw.
Piqata (umata) qasqutawan tinkutsik.
Ichik kullupita rurashqa taakuna.
Aswata ruranapaq kunkayuq hatun manka.
Hatun yana pishqu, yuraq kunkayuq. Llapan pishqukunapita hatun kaq.
Patsa rurinchaw kawaq ashmakuna.
Hiluta pilutatanaw ruray.
Uyrulla wankushqa hilu.
Imatapis makiwan llaptsiy. 
Mankakunata, imakunatapis uramanpa shiminta churay.
Puukaypa yachay wayichaw tukayan wamrakuna marchayaananpaq.
Ruminaw chukrukashqa allpa.
Pii nunapis shunqun alli kaptin asikunqan, alli imapis kay.
Waqtantsik churakuna ratash.
Yaku rurinchaw miraq, yana yakuchalla mikuna.
Nunapa mana huk kaq makin mana kay.
Hakapa urqun.
Makintsikta aptarkur maqakuy. 
Uryachaw, mikuychaw, llamitsikuychawpis qunakuy.
Ratashqa tihirawan ruquy.
Nunakuna alli shunquwan rikaanakur, yanasa kar, warmiwan ullqu ishkan kawayaananpaq kay.
Nuna siki rurinpa hampi churay.
Nuna patsaman pachanta churaykur sutakar ayway.
Waakapa chichinpita upunapaq yarquq.
Shimintsikpita tuqay shikwaq.
Allpawan yaku takushqa. Mitu.
Muyushqa waqranaw kikin wayiyuq ashma, puriptin lamatitanaw haqin.
Atska qillqashqayuq: yachaykuna, willakuykunapis.
Ashmakuna qalluwan wawankunata kuyapaptin, nunakuna mikunakunata qallunwan pitsay.
Imatapis pallarishqa kallpatsatsimashqa.
Ruminaw muruyuq, qallwash shunquyuq, hatun hacha wachashqan mikuna.
Hatunlla pishqu, quru sinqa. Wakin rimayan yachapaakushpa.
Hatun chiwanaw ashma, hirkakunachaw taaraq, uqi niraq aqtsan.
Nuna allaapa yarpachakuywan kay.
Papanaw, itsanqa mishkiyuq chawalla mikuna.
Imatapis ruraqkuna ras rurayan mayqanpis punta nawpata ushay.
Hatun ashma hirkakunachaw kawaq, qipikunata apananpaq waatantsik.
Ima mikunatapis ichikllata mikuy. Llaway.
Purinapaq chakintsikman churakuna.
Imapis mana tita kaq.
Llanulla aqtsanaw rikrantsikchaw, chankantsikchaw kaq.
Makiwan imatapis kupay ñanpuyaananpaq. Laptsiy.
Qiruta imapis uryapaq shumaq kutsillukunawannaw ruqupay. 
Pachkakunana wayin awashqan.
Ratashkunata, aytsata shilluwan rachiy.
Manaraq puriq wamra, maman chichikaqraq ashmakunapis.
Warmikunapa waqtaman, piqamanpis ichikllallan churakuyaanan haku.
Hachakunapa ramranta hurqay.
Rikrantsikpa hawan kuta.
Ishkay chankantsik tinkushqan.
Taytakunapa tsurinpa warmin.
Triigu ushmashqa, hana-hana aqar qaranta hurqashqa.
Qarantsik shinwawan kupashqanaw kay. 
Llullupa sikin ishpanqanwan llupapaptin.
Hirkakunachaw taaraq pishqu, lliq, lliq nishpa pintikachan nunata maakur.
Rikash uli
Huk nuna pitapis aanirir mana ninqanta patsaatsiy. 
Nuna, ashmapis witsaymanpa ayway.
Ullqupa tukrun, muqu muqu qirupita rurashqa.
Allaapa tamyaptin, patsa uqukar, huchur atska yakuwan llapanta nawpanchaw kaqta apakun.
Yanashtuwan, imawanpis imatapis hichapay. 
Triiguta, siwarata, harata uchpawan puwaratsir, qaranta hurqarir alli awiy. 
Triiguta, sebadata, harata uchpawan puwaratsir, qaranta hurqarir alli awishqa mikunapa kaq.
Mana qachqa kaq.
Hatun kuru laatayllapa puriq.
Rikrantsik ushanqan rukanayuq kaqnintsik.
Pachantsikchaw mana imapis kaptin. Wiksanay.
Wachamaqnintsik warmi.
Hatun qaqakunachaw wayinaw kaq.
Mana maakushqantsikyaq atska aswata, washkutapis upyay.
Ankashqa niykur aqashqa siwara, triigupis.
Imapis mana kapamashqa wakinta rimapay qumanay.
Diyosman rimakuna, imatapis munashqantsikta mañakur.
Puka allpapita arukunapaq (yanukunapaq) rurashqa kaq.
Atska wayikuna kaq, nunakuna taarayanqan.
Taytakunapa warmi tsurinpa quwan.
Nuna imapitapis yarpachakuynin pinti pintilla kay.
Siwarata, triguta muruy. Aptarkuryan wakpa kaypa hitay.
Pii nunapis mana alli makiyuq, rikrayuq, chankayuq kaq.
Hatun palta aqakunapaq rumi.
Ratashta taqsharir intiman churay.
Qallwash uyrulla papanaw mikuna.
Waqtantsikpa umam kaq.
Raqrakunapa atska yaku aywaq.
Llapan imapis nunakuna mikunqan.
Pikuna, imakunatapis, imapaqpis mikuyanqanta musyay.
Imatapis mikuykar mana llamitsikushqa.
Markakunachaw, wayikunachaw ima ruraypis mana aanishqa kaptin.
Nuna ashmapis mikunata shimintsikman churarkur, alli kachurir ñuqtay.
Imatapis rikar, muskirpis shunqu kutimuyta munay.
Uushapa, imapis tsaynaw niraq ashmakunapa qaran tsapaq.
Warmikunapa qunqurin hananman imatapis churaraatsiy.
Awaq hilukunata awananpaq patsatsishqan.
Nunakuna ima laya uryakunachawpis yanapanakuyanqan.
Imatapis ayka kutipis miratsiy.
Nuna, ashma, murukuykuna atskayaptin.
Uryaq aywar, mitsikuq aywar mikuna apay.
Imapis mikuna azucarnaw kaptin.
Tumpu kastakunapa mishkiq ismanin.
Atska uushakuna.
Hirkakunapa, qiwakunapa ashmakuna mikuyanqanyaq taapay.
Yamta, imapis rawraq ichikllapayan kayakay.
Wayichaw taaraq ashma, ukushta mikuq.
Patsa rurinchaw allwinaw winaq mikuna.
Hirkakuna rurinchaw uchkukuna, tsaypita hurquyan qullqita, antata imaykakunatapis tsaynaw kaqta.
Qillqakunapaq, imata churakunapaqpis chusku chakiyuq.
Warmikuna millwata putskar pirwata muyutsiy.
Aqakunapaq ishkay llaqllashqa muyu rumikuna. 
Uushapa akapa ismaynin.
Imapis ishkay, kimapis niraqyuq kaptin.
Nunakuna kikintsik alli imatapis yarpachakurkur ruray.
Kawalluta muntanapaq waakapa qaranpita rurashqa.
Murunapaq akrashqa mikuna.
Muruy patsa. 
Muruta patsa rurinman churay.
Sinqantsikwan asyaqta, pukutaytapis maakuy.
Punuynintsikchaw piqantsikchaw imakunapis kanqan.
Yanushqa yuraq hara
Imamanpis kuyaywan wirpantsik churay
Imatapis qunqurikuy mutsay
Haachawan, imawanpis hachakunapa kullun walluy, ashmakunapa chupan ruquypis
Ima qishyapis tsarimashqa, tsay wakinta tsariy
Imapis kikinllachaw tumay
Pachantsikchaw mikuy kutimuyta munaptin, piqantsik muyuptin. Shunqu tikranay.
Mana waatana ashma, qasqunchaw pikshayuq, hara suwakuq.
Kawaynintsik mana alli kaptin.
Huk warmipa ishkay warmi wawankuna ninakuyanqan.
Imantsikpis mana alli maakuy
Nunakuna kawayninpaq tapunakuynin
Ishkay nunakuna maychawpis tinkur imanaw kayashqantapis tapupaanakuy
Aqtsata shumaq tsaraanapaq
Naqtsawan aqtsata altsapay
Qaqllantsikchaw rikaanapaq kaq
Qillqashqa kaqta rikaykur, nishqanta rimay
Huk imapis kaqpa qaqllanmanpa kaq.
Imapis rikashqantsik, imawanpis tinkushqantsik mana alli imapis kananpaq willakuq
Maypapis purinapaq kaq patsaatsishqa
Imapis rawraq kaq, aktsiq kaq
Ichik ashma ampikunapa atskinyuq puriq
Imakunapis huknin kaqnaw kaq
waytakunapa, imapis kaqkunapa niraqnin
Imapis huk kaqpa hananman imapis hukkuna katsiy
Nuna pitapis rimapanqan
Ankanapaq purutu
Yarpachakuq, rimaq kaq ashma.
Mikunakunata, yakuta, imatapis tunquripa ullutsiy.
Imatapis yakuwan hichapay, tamyachaw uqutaakuy
Tsarishqa mana chukru kaq
Pacha hanachaw ayaqyuq kaq
Tunquri qipamapa puywankama wayra apaq
Wamrakuna yachay wayichaw mayqan watachaw kashqanpis
Nuna, ashmapis umamanpa (hunishmanpa) rikay
Kimakama watayuqlla wamra
Shumaq ratashninkuna churapaakushqa raymikunachaw qatsawaq warmikuna
Pishqukuna patsapita pintir wayranaw ayway
Nunapa, ashmapapis tunqurinpa hawanchaw pikshanaw mikunqan winanantsik.
Isqun chunka isqunman hukta churaparkushqa
Puka, latayllapa puriq, akapalla atska chakiyuq ashma
Rumiwan, tikawan, qiruwan imatapis rurar, hatun kaqkunapa chawpinman ichik rumi, tika, qirun churakuna
Ichikllallan kuru llikan awaq.
Ampillapa paariq tukunaw ashma. Wayikunachaw qutsuptinqa nayam.
Yunkachaw winaq hachapa mikuna rurun
Tullu, shukshu, imapis ishkayman, aykamanpis rurakashqa
Aawasta, allwita, siwarata aylluy, imatapis patsachaw kaqta aylluy
Imatapis patsapita aylluy
Chakrakuna maraynawlla kaq
Nuna allqutsamashqantsikta qunqay
Patsachaw uchkuta ruraykur tsayman imatapis churay, niykur allpawan tsapay
Yawar mayikuna, atska kapuqyuqkuna
Ishkay tsuripita, ullqu kaq warmi kaqta nin pani
Ashmakunapa, nunakunapa makinta, chakintapis watay
Ashmata, nunatapis kastanpita uqrakaatsir
Imatapis qillqaykay, yupaykar mana alli ruray
Markakunaqa patsatsiy, yuritsiy
Yakuwan imatapis tsuyayaatsiy
Makintsikpa paltanta atska kuti takatsiy.
Pachanpa, qachpikunapa yaku ishkiq
Llamapa kastan ashma
Wachwanaw hatun pishqu, yuraqwan puka raprayuq
Murukushqa chakrakunaman yakun apay
Llaqllanapaq rumi
Imapis wataraqta, shumaq churashqata huchuy
Hirkakunachaw murukunapaq pampatsahqa
Llapan kaqkunapa yachaynin
Imapis rurakashqantsik watakuna
Ichikllallan allqu
Ichikllallan pishqu, pichiw, pichiw nishpa paariq
Uhanaw ichikllallan ashma kuchi rurunchaw taaraq
Kukata, imallatapis winarinapaq awashqa
Tukuy niraq ichikllallan riprayuq ashma.
Aqtsata, imapis tsaynaw kaqta kimapayan away
Shuqushpita kima uchkuyuq, puukashpa waqatsinapaq rurashqa
Ashmakuna nunakunapis yukisnaw puriy.
Patsachaw naaninaw uqtishqa, tsaypa yaku aywananpaq
Pipis, huk mana allita ruraptin, mana kay.
Waqrakuq waaka, tuurupis
Nunapa matankan hananchaw aqtsayuq kaqnin, yarpachakunapaq kaqnintsik. Uma.
Rumikunawan, tikakunawanpis hananman hananman churar rurashqa
Pirqa ruray
Pirwaman churana muyulla rumi.
Triigupa, awiinapa, siwarapa tullun chuqpakashqa
Putskakunapaq llanulla shukshu
Sinqapita apinaw shutuq
Imallapis mana atska kaq.
Uryar mana kallpayuq kay
Wallpanaw kaq, paariq ashmakuna
Pichisankanawlla shumaq qutsuq uqi pishqu
Ichupita, ukushpa chupan qurakunapita rurashqa puqita hurqanapaq.
Ashmakunapa kunkanta ruquypa wanutsiy
Maypitapis puqi hurqay
Pishqukunapa, wallpa kaqkunapanaw qaranchaw kaq
Shimintsikman mikunata churashqa nawintsik qimtsipaatsiy
Imapis yawarnintsik niraq kaq
Wamrakuna kushikachar imatapis rurayay
Pampakuna uqtishqanaw kaq.
Qushtaman tikrashqa yaku, millwanaw wayrawan tamyananpaq purin
Wayrawan sinqantsikpa yaykur shumaq kay
Patsapita yarqamuq yaku
Chusku kuchuyuq awashqa, chawpinchaw uchkuyuq ullqukuna churakuyaananpaq
Wayi pirqanchaw uchku, tsaypa yaykunapaq, yarqunapaqpis
Tamyananpaq, tamyachawpis hanan patsachaw (hunishchaw) pashtaq
Hamanapaq ampipa patsaakuy
Ashmapa, nunapapis pachanchaw aqish kipuyashqan
Wayichaw, maychawpis imapis rakcha kaq
Nuna mana yuduyuq kachita mikushqa kunka kuriinaw winaq.
Mikunakuna mikunapaqna kar
Ashmakuna, nunakunapis kayanqanpita huk kaqman aywayay
Murunapaq mana alli chakra
Huk mikuna fruta, ichik yana muruyuq
Allwinaw mikuy tukuy rikuq kan
Mana rikaqta, mana riqiqta maypapis apay
Llullu qarantsik achachaywan yakuyuq hakaptin
Imapis puwaykar mankapita yarkuptin
Millwata hichirir kallwaman (kallaman) churaykur pirwawan muyutsir muyutsir hiluman tikratsiy
Laqatunaw mama quchachaw kawaq ashmapa wayinpita puukanapaq rurashqa
Mankachaw churkashqa kaq pululur qallaykuptin.
Liqitapita kunkayuq manka
Pillpishnaw ashma, ratashkuna, qirukuna mikuq
Qasqu rurinchaw hakay tsaraqnintsik
Ninata puukanapaq sikinchaw uchkuyuq shuqush
Atska wayrata shuqurkur shimintsikpa hitay
Yuraqashqa qallwash uqsha, ñampulla imatapis awanapaq alli
Hirkakunachaw rumilla pachankuna
Mana llushu kaq
Ampikunapa allaapa alalay imapa rapranpis kayarin
Nunapa, ashmapapis mana millwayuq kaqnin
Mana aqtsayuq nuna
Mana ratashyuq
Yakuwan murushqa chakrakunata ushmatsiy.
Nunakunapa, ashmakunapapis shimin rurinchaw puka, muyuq kaq
Ritamapa waytan niraq kaqkuna
Mana kachiyuq, mana mishkiyuq kaq
Huk laya kaq wayta, puka, kallwash waytayuq
Ushakashqana hunaq. Kananpa qipan hunaq.
Alli kastapita kaqkuna
Ichiykur, piñashqa rimay
China ashmakunapiq lichin hurqay
Hukllaylla nawiyuq nuna
Uqushqa ratashta millurkur yakun hurqay
Hatun rumi
Nawintsik, shimintsik, sinqantsik kanqan
Mikunakunapa tsapanin.
Nunakunapa llapan aytsanta tsapaq
Zapatuta, sakukunata ruranapaq ashmakunapa tsakishqa qaran
Ichikllallan ashmakuna qarantsikman laqakayan llupapatsimanapaq
Arashnaw puriy
Pitapis mikunan, imanpis quy
Ashmakunapa aqtsanta, chakrakunachaw tsakishqa qurakunata rupatsiy
Papata murunapaq rurashqa kaq. Wachu.
 Papa murushqa chakra ñanpulla kaq
Wayita uqshawan tsapay
Ashmakunata nawpantsikllapa apay
Imatapis rantikunapaq patsaatsishqa
Imatapis qatuchaw rantikuq
Rantikuyta ruray
Imatapis rikay
Arukuyta wishllawan kuyutsiy
Imachawpis pipis yanapamanantsikta munar qayay
Shuqush wachaq hacha
Imapis atska kaqpita hurqay.
Hatun raqrakunapa mayu aywaq kuchun pampakuna
Tawantinsuyuchaw taaraq nunakunapa rimakuynin
Mana uryay munaq nuna
Imatapis rantinapaq kaq.
Rakchakunata mayuman, maymanpis hichay
Yana shunqushqa llanulla qiru
Rimashqa kaqta qillqanawan rapraman churay
Shuqushpita puwaq uchkuyuq tukanapaq rurashqa
Hatun yana chuspi
Akapa raprayuq qallwash niraq kulluyuq hacha
Imapis waqtantsikmannaw kaqkuna
Imapis apanapaq pitushqa kaq
Mantawan, ratashwan imatapis pituy aparinapaq
Nawintsikchaw aqtsanaw kaq
Markakunapa kapushqankunawan riqinapaq rurashqa kaqnin
Yawartsashqa qarantsik
Yakuta, aswata upunapaq mitupita inkakuna rurashqan
Butillakunata ruranapaq kaq laya rumi
Allqutsakuq nunakunapita hurqakuq
Wallpa, pishqukuna rurunta wachayaananpaq kaqninkuna
Mana alli kay, imantsikpis manay
Warmikunapa killatayan yawarnin shutumuq patsakuna
Hatunlla uyulla pishqu, llanu riprayuq, mayu hananpa, mama qucha kuchunchaw paariq
Yarpachakuykunata (qutsuta) shumaq qaparipanaw niy.
Atska mana ushakaq yakuyuq pukru
Imapis yurakunapa rapran niraq kaptin.
Chanka chuqpakashqa, piruru tullu kashqan
Chankata chuqparkur qunquriyta patsaman churakuy
Imapis ichik achachashqa kaq
Mana pipis murushqa winakuq
Mana alli qurakunata murukuykunapita hurqay
Qallwash, allaapa chanintsashqa mital
Ashmakuna, nunakuna atska kaykay.
Imatapis hukllaman churay.
Pipapis chakran ushashqan qallashqanpis
Punuq nunapa kaarrunaw waqaynin
Nunapa waqtan chuqpashqa kaq
Urqu ashmapa, nunapapis chankan chawpinchaw, runkunaw rurinchaw kaqnin
Mana alli tsakishqa yamtata waykashqa pukutaynaw yarkuy
Murukuykunaman hampin wiktsipay
Nunapa, ashmapa aqtsan allaapa millukashqa kaq
Huk kaqllachaw imapis hanawarashqa kaq.
Warmiwan kawaq ullqu
Imatapis, pitapis imallatapis paypa kananpaq haqiriy
Ampikunapa hunishchaw(hanan patsachaw) chipapaqkuna
Imapis yurakunapa rapran nirak
Hatun shimiyuq, yakuman yaykuriryan kawaq ashma. Tuk, tuk, nishpa pintikachaq.
Ratashta, rapita ishkay kimaman ruray
Chakrakunata, yanasakunata watukay
Hatun hirkakunachaw ruminaw tsururashqa yaku
Warmikunapa chankan chawpinchaw uchku
Mikunapaq papanaw kaq mikuna
Ashmakunata, imatapis hukllayllachaw kaqta ishkayman, aykamanpis churay
Chakrata tikrar uryanapaq kaq
Imatapis imapa rurinchaw kaykaqta patsaman tikrar
Papapa ramranchaw murun wayuraqkuna
Ullqupa ishpakunanpaq kaqnin
Maypis atska rumiyuq kaq patsakuna
Qatukuqkunata imapis munashqantsikpaq qullkin quykur apakuy
Cuadernukunapa qillqanapaq kaqninkuna, librukunapapis
Patsa maychawpis kichakashqa kaq
Mankata ruranapaq mitu
Imapapapis umanchaw kaq
Tsururunaw tamya shikwamuq
Pipitapis mana rikashqanman churakay
Nunakunapa qaran tsapaq
Ima qishyapis tsarimashqa, tsayta pikunapis muyanakuyaptin.
Nina mana upitsiy
Huk kaq hacha, yanalla mikunayuq
Markakunachaw, kastakunachaw nunakuna kushikuyaananpaq rurashqa kaq, qatswawan, qutsuywan, mikuywanpis
Nawintsikwan imanawpis kashqanta musyay
Imantsiktapis nuna rikaananpaq churay
Nunapa kullunchaw laqaraq, makichaw ushaqnin
Nunakuna imatapis nanakuyaptin.
Nunakuna qurikarkur imatapis rurayaananpaq rimayaptin
Nunakuna qurikarkur imatapis rurayaananpaq rimay
Nunapa, ashmapapis wiyaanapaq kaqninkuna
Tukuy laya pishqukunapa rikranaw paariyaananpaq kaqninkuna
Pita, imatapis rikaykur piqantsikchaw kaq tinkuy
Makintsik ushanqan kaqkuna
Qaqanaw kaqkuna, itsanqa ichik kaqkuna
Imapis allaapa chukru kaq
Unay imakunapis kaqkuna rumiman tikrashqa kaqkuna
Ichikllallan uyru tsururushqa shutumuq
Imapis luqtu kaq, mana puntayuq kaq. Luqtu. Mana ruquq kaq.
Kutsilluwan, serruchuwan imatapis rakiy
Imapis mana waqtachaw kaq
Warmikunapa hawa ratashnin
Wallpa wachashqan kaq, tsaypita chipi pashtan. Runtu.
Murushqantsikkunapa mikunankuna
Nunapa aqtsanta tihirawan rutuy. Warka rutuy. Wamrakunapa punta kaq aqtsanta rutuy.
Uushapa, paqupaq, wikuñapapis millwanta hurqay
Uusiwan cebada, triguta halutsinapaq ruquy
Ankash niraq waytayuq ichik hacha
Waqtantsikpa tsiqlla hawan. Taakunapaq kaqnintsik.
Muskinantsikpaq kaqnintsik
Imatapis hukkunapa qipanman churakay
Qillqanawan imapis rikashqantsikta ruray
Qiri kashqan kachakashqa
Akapalla muruyuq mikuna
Kashkikunata ruranapaq mikuna yura
Nunapa, ashmapapis pachanpita wayra uqitinpa yarquq
Mana wiyaq nuna
Nunakunapa imapis kaqninta pakayllapa apakuq
Pipa imantapis pakayllapa apakuy
Hatun markakuna
Markakuna
Wamra mana alli mikushqa kar, shiminchaw yuraq murukunanaw qishya kaq
Pii nunapis nuqantsik kashqantsikman witiyaamuy
Quñushqa mikuna
Qaqllachaw aqtsanaw kaq
Murupita, latapita rurashqa, qatswaqkuna chankanman watarkuyaptin shumaq waqan
Huk kaq laya qatswa. Chakinkunaman shaqshan churakurkur qatswaqkuna.
Hatunlla mikunayuq yura. Qalwash ñanpulla mikunayuq ruru.
Qallwash waytayuq hampipaq yura, kaykashqanpa purishqa, waytan tsakiptin ichikllallan kashankuna ratashnintsikman laqakaamun
Rukaanantsikpa ushaq hananchaw kaqkuna
Rimanapaq, mikunapaq kaqnintsik
Nunapa, ashmapapis sinqanpa atska yaku yaykuptin wanuy
Llullu aawas kachiwan mikunapaq yanushqa
Shishuyuq yura qarantsikman chaptin allaapa llupapan
Chunka pitsqa watapita witsayman watayuq marmikuna
Papata, yukata, tsay kasta mikunakuna kaqkunapa qaran hurqay
Atska ichik kashayuq yura, waskanaw tulluyuq, akapa yana mikunapaq ruruyuq
Atska hatun wayra
Llapan tsurikunapa qipan kaq
Warmikunapa, china ashmakunapa pachanchaw kaykaq llullun wanushqa yarqaramuq
Warmikuna, china ashmakuna manaraq puqushqa llullunaw pachanchaw kaqta wachariyashqa
Ima kaqtapis shumaq kananpaq ruray
Yawarnintsikqa llapan kaqnintsikman apatsiq
Wirpallawan ima mikuypatapis yakunta hurqay
Aswata ruranapaq tsakishqa, watsitsishqa hara
Imapis yakunaw kaq maypitapis ichikllapayan yarquq
Pitapis chamunanta munar kay
Imatapis markakushpa yarpachakushqantsikta shuyay
Imatapis shuyshunapa yakunllata, quchqunllata tapsiy
Machkapa shapunta, imatapis rakinapaq kaq
Manaraq tsakishqa trigu, cebadapis
Qirupita, rumipitapis hamakunapaq rurashqa
Imatapis, makintsikwan, imawanpis tsaktay
Pipa wayintapis yarqamunanpaq tsaktay
Hapallantsik imawanpis tsaktakuy
Yuntawan yapyanapaq qirupita rurashqa kaq
Ichikllan wayi, hacha, nunapis
Ishkay kaqkunata hukman pichukaananpaq winay
Ishkay huk laya kaqkuna hukllaman tikrashqa
Parlaykar qallun watapakuq. Hakllu.
Hara harinapita, aytsan shunqutsashqa, achirawan watashqa niikur alli yanushqa mikunapaq rurashqa
Hunishpita (hanan patsapita) shikwamuq yaku
Harinawan, wira, yaku, kachi takushqa, taqllashqa niikur hurnuchaw chashqa
Harina ichik yakuwan, kachiwan takushqa tullpallachaw chaatsishqa
Imatapis, mana yupashpa, ayka kashqanta musyapay
Imatapis makintsikpa kallpanwan nitiy
Ampillapa pariq hatun pillpis
Makipa paltawan pitapis waqtanchaw takay
Tanta ruray
Luychunaw, itsanqa tita (raqu) aqtsayuq
Tupunapaq rurashqa
Mikunapaq yuraq palta purutunaw
Wallpanaw kaq ashmakuna, pishqukuna imatapis tapsanwan ruray
Unayllatayan tawshiy
Kay patsaman wamra apamuq ullqu
Ratashta kutsunapaq, aqtsata ruqunapaq kaq
qirupita, rumipitapis hamakunapaq rurashqa
Warmikuna hakunta churakuyaananpaq
Pushpunaw makintsikchaw yuriq qishya
Kunkushqa kullunchaw shunqun hurqurishqa, uushapa qaranwan tsapashqa, wilur waqatsinapaq kaq
Nuna shillunwan imatapis llikinaptin
Imapis wila chankanaw kaq. Raku.
Titi
Imantsiktapis hukpa kaqnintawan qunakuy
Mayu hananchaw naani rurashqa kaq
Uqu kaqchaw ichikllan tsukunaw winaq yura
Purinapaq yanapamaqnintsik shukshu
Ampillapa paariq hatun pishqu, tukuu, tukuu nishpa hacha rurinchaw qutsun
Mitalpita rurashqa, rinrichaw churakuna
Arukunapaq (yanukunapaq) tikapita, rumipitapis mankata churanapaq rurashqa
Imatapis atska yaku rurinman yakay
Nunakunapa, ashmakunapa aytsan tsararaqnin
Ima murukuykuna, yurakunapa shukshunaw kaqnin, rapran tsaraq
Kikintsik kashqantsikchaw, imapapis hiruruqninchaw puriy
Pitapis mana imatapis rurashqa kaptin paymi rurashqa niy
Ima markapapis ichik karun kaq chakrakuna
Uyrulla rumi maraychaw kuyutsinapaq
Chankan, makin qishyawan mana iñishiq. Maqllu.
Kunkantsikchaw hatun uchku, tsaypa mikuna pachaman aywan
Umiñakunapa qitsqan. Qitsqa.
Shimichaw yakunaw kaq
Washa tullu chawpinchaw kaq
Warmi tsuri ullqu tsurita ninqan
Tamyachaw inti ratamuptin tukuy niraq hanan patsachaw shaariq
Tukaqkuna qutsukunata tukayaptin pintikachay. Qatsway, tunay.
Yaku hanananllapa chankata, rikrata muyutsir ayway. Tuytuy.
Ayaq mikuna kaq
Chakichaw kupsashqa putunaw kaqnintsik
Paqway rawrashqa yamtapa putsun
Ichikllallan ashma nunapa, wakin ashmapa yawarninta shuqur kawaq. Uwa.
Wallpa kunkanchaw piksha, mikunqanta winananpaq
Hatun mana waatashqa ashma, yunka markakunapa hachan rurinchaw kawaq
Ichikllallan ashma hatun chupayuq, wayikunachaw suwakuq
Mana imapis kashqannaw. Llulla.
Unay imapis kayakashqa yana ruminaw kaq, ninata ruranapaq alli
Ruruyuq nuna
Papanaw qarwa qarayuq mikunapaq kaq
Tullu muqunpita yarqurishqa
Ratsakpa llullu chupayuq wawan
Markakunachaw llapan nunata qayaq, imatapis ruratsiq
Nunapa yarpachakunanpaq kaqnin
Atska chaniyuq huk laya rumi
Hara harinawan, panqawan pitushqa, mishki rurashqa
Markakunata riqitsinapaq ratashnin
Papata atska allpawan, alli wayunanpaq, pitupay
Mana alli yarpachakuqyuq kaq nuna, mana rimaq
Nunakuna rimaykaayanqanchaw manana imatapis rimayay
Wamrakuna mana alli mikushqanpita qishyay
Ninata mana rawrananpaq imawanpis tsapay
Yakuta shimintsikpa pachaman chaatsiy
Papa kasta mishki mikuna
Imapis uchpaniraq kaq
Nunapa, ashmapis ismaynin yarqunanpaq kaqnin
Imapis kaqnintsikta manana tsaray
Patsachaw uchkukunata ruray
Hirkakunachaw siwadanaw winaq yurakuna
Mana alli llushtushqa muti
Yakullachaw winaq yura. Mikunapaq alli.
Uramanpa ayway.
Sinqapa hananchaw palta kaqnintsik
Unkuu, unkuu nishqa qutsuq pishqu
Piqantsik (umantsik) rurinchaw yarpachakunapaq kaqnintsik
Nunakuna mikunanpaq, alli kawananpaq llapan rurashqan. Aruy.
Imatapis tsaynaw kananpaq ruray.
Hirkakunachaw kawaq mishi.
Nuna mantsaq nunakuna.
Mana tamya kaq hunaqkuna
Manana kallpa kay
Yuraq millwanaw huk laya yurapita yarquq
Hatun ashma, mishinaw qallwash, mullu, yunka markakunachaw yachaq
Millwayuq hatun ashma. Aytsanta mikuntsik.
Qiwata, siwarata, tsaynaw kaqkunata rutunapaq kaq
Mana yuranaw kawaq kaq
China ashmakuna kay patsaman llullu ashmakuna apayaamunqan
Warmikuna kay patsaman llullukuna apayaamunqan
Patsa ima murukuytapis miratsiynin
Ichikllallan shukshunaw tuksikunayuq kaq
Papata murunapaq rurashqa
Tsiqllachaw warata, ruripata watanapaq rurashqa
Hatun wallpanaw quchakunachaw kawaq ashma
Maman, taytan wanushqa wamra
Imanpis pishipaq, mana kapuqyuq nunakuna
Waatana ashma, ruru wachaq
Kunkaman churakuna shinrinakushqa shumaq rumikuna.
Hatun hachakunata haachawan ruquy
Hatun pishqu, wallpa suwaq
Kukupata yakuwan takuy
Takshalla ashma, llama kasta, mana waatashqa ashma
Maykamapis chakrakuna kashqanta musyanapaq hatun rumi churashqa
Taksha rumikuna huk hukpa hananman churashqa
Huk laya kaq tushuq, yuraq ratashnishqa, piqanchaw purushqa, raymikunapaq qatswaq
Hiluta, imatapis tsaynaw kaqta muyutsir muyutsir uyruyaatsiy
Mishki ismaq tumpushnaw
Warmipa, ullqupa qishya kaqkuna
Imatapis lasaq kaqta ishkay nunakuna apayaptin
Kanchakunachaw ashmakuna ismanqan
Imapis manana alli kawaq
Manana kaway
Hatun tushpinaw llanulla hatun chankayuq
Imapis wayranaw kaq
Hupayta maakur allqu waqanqan
Llakikuywan, nanatsikuywan nawintsikpa wiqi yarqamushqan
Wakin ashmakunapa tullunaw piqanchaw kaqninkuna
Tulluta ichikllapayan kaniy
Pacha nanaypaq hampi yura
Qasquntsikpa qipanchaw kaqnintsik
Rikrantsikta nuna mayintsikman churapay
Ullqukuna tsiqllanpita chankan urayman churakunan ratash
Rumita qumpanapaq hilupita awashqa
Isqun pachak, isqun chunka isqunman huknin churapashqa
Patsaman atsikyay chaaramuy
Quyalla yarqamuq hatun puka aktsiyuq quyllur
Tita shukshunaw atska shunqunchaw yakuyuq, kashayuqpis yura
Kanan hunaqman shamuq hunaq
Wamrakunapa mana rutushqa aqtsan
Wamrakunapa warkan rutuna
China kaq nuna
Ullquwan kawaq
Ñatinnintsik qipanchaw rurunaw kaqnintsik
Millwapita, qarapita, uqshapitapis hilunaw kaq millushqa
Chunka ishkay killayuq kaq patsa
Waskawan, hiluwanpis imakunatapis tsaraatsiy
Yurakunapa patsa rurinchaw kaqninkuna
Kurpapita rurashqa hurnuchaw papa, uqa chaatsishqa
Warmikunapa llullu wamra kaqninkuna
Nunakunapa, ashmakunapa llullu kaqninkuna
Huk tayta mamapa ishkay ullqu tsurinkuna
Mana alli kutsushqa ratash
Takshalla yana pishqu, usya hunaqkuna maypitapis chaamuq
Huk laya hacha
Tsaychaw taaraanapaq rurashqa, tamyapita, wayrapita, achachaypitapis ratakunapaq
Putskashqa hilupita hatun ratash awashqa
Puukashpa ninata alli tsaray
Atska yurakuna kaq pampa
Mana shunqunchaw, yarpakuyninchaw kallpayuq kaq
Pitapis kuyapay
Chunka pitsqapita ishkay chunka patsakama watayuq ullqu
Yurakunapa tukuy niraq kaqninkuna, tsaypita murun yarquq
Atska waytayuq chakra
Waskawan, imawanpis watarkur mana patsa tinkuqta tsaray
Imapis hachachaw kaqpita waska watarashqa, tsaypita pukllar warkuraanapaq
Hatun chupayuq takshalla ashma, hakapa yawarnin shuquq
Hatun ashma, ishkay waqrayuq, chichinpita atska lichita hurqantsik
Awkis ratashkunapita nunatanaw rurarkur chakra chawpinman churantsik pishqukunata mantsakaatsinanpaq
Wamrakuna pukllatsishpa tsaraq
Ashmata, nunatapis kawatsiy, hatunyaatsiy
Kicharaq punkuta, runku, uchku, imatapis tsapay
Wirpantsikta wichqashpa puukay
Shukshuta makintsikwan karuman hitay
Huk puqushqa uushapa llapan millwan rutushqa
Shukshu, qiru ichik tumashqa kaq
Llama kasta ashma, shumaq llanulla kunkayuq, shumaq millwayuq
Nuna imatapis, pitapis shukshunwan maqay
Mana imapis kaqta willakushqantsik
Pipis alli kaynintsikpaq niy
Huk nuna hukta imatapis musyanqanta niy
Aawaspa, allwipapis llullu rurunkuna
Huk taytapa, mamapapis tsurinpa, wawanpa tsurin kaq
Yurakuna, ashmakuna, nunakunapis hatunyanqan
Shumaq chusulla, llanulla pishqu, hatun rakwayuq
Huk llapan yakunaw kaqta tupuna
Nawintsikpita yakunaw yarquq
Tumaq, tikraq naani, imapis
Tsulla chaki, wiksu chanka nuna
Ashmapa, nunapapis qaran rurinchaw tsulluq kaqnin
Shimintsikpa kuchun
Puqushqana harapa tullun
Mana rikaq nuna, ashmapis
Hatun yana pishqu, wanushqa ashmakuna mikuq
Waakapa llullu wawan
Kunishnaw, itsanqa hatun chupayuq ashma
Qirupita llaqllashqa mikunapaq kaq
Allaapa alalaychaw kashqam tsarikun, sinqantsikpa atska yakuyashqa pisqa yarqun, llapan qarantsik achachaywan qishya kaq
Maypitapis aywakuy, yarquypis
Ima kaqtapis rinrintsikwan maakuy
Pipis willapaamashqantsikta wiyay
Patsa rurinchaw kawaq kuru
Yachay wayichaw wamrakuna
Allaapa imatapis yachaq nuna
Yachay wayichaw wamrakuna yachatsiq
Imatapis yarpachakuynintsikchaw tsaray, amatapis alli ruray
Wamrakuna yachatsikuqwan yachakuyaananpaq rurashqa wayi
Pitapis ratashnin churatsiy
Mayukunachaw, quchakunachaw upunapaq kaq
Imapis hurupa kaqta yakun winay
Yaku upuyta munay
Tullpachaw waykanapaq tsaktashqa qirukuna, tsakishqa hachakuna
Imapis ulla niraq kaqkuna
Hanan patsa yana pukutaywan tsapakaaramuptin
Pitapis ruraykanqanchaw pishipaptin rurashqanta ruray
Imatapis willapaanakuq nuna mayi
Mankapa yana kaqninwan llushiy
Ima kaq mikuytapis yakun winarkur puwatsiy
Ishkay qutuchaw kaqkunata hukllaman yupay
Imatapis qarakur, rantikurpis hananman ichikllata winapay
Yuntawan chakrakunapa allpanta tikray
Qutsukunapa rakishqa kaqnin
Imapis kananpaq kaqta yarpachakuy
Imatapis umantsikchaw kaqta raslla niy
Wayipita waqtaman ayway
Quyapa mikunqantsik
Qarantsikchaw yakunaw puka kaq
Llapan qarantsikman yawarnintsik chaatsik
Tsuriyuq nuna
Ashmakunapa puqushqa urqun kaq
Wayikunaman, maymanpis rurinman chay
Shuytu papanaw mikunapaq kaq
Tamyata mañakur pintikaq takshalla yana pishqu
Atska hachakuna winaq patsakuna
Ishkay tuuru yuguwan watashqa taklla sutaq
Imakunatapis hukllaayllapayan rikay, aykapis kashqanta musyanapaq
Nuna, ashmapis purinqanchaw chakin halushqan kaq
Llapan patsapita yurimuq
Imapis rayu niraq kaptin
Llullukuna kay patsaman chaamushqan
Umantsikchaw (piqantsikchaw) yarpaatsimaqnintsik
Awaqmi awlliykan hiluta uryananpaq
Huk ayatam pampakuykaayan
Uushapa ayaqninmi pashtarishqa
Kay papa utsu allaapam ayan
Nuqapa ayllumi pintsa aruychaw kaykan
Mitsikuqmi uushankunata ayllun atuq mana suwananpaq
Aynita rurar wawqiipa wayinta ushariyarquu
Wamrakuna ayqir hiqariyan
Warmikuna waakapa aytsanta ruquyan arukuyaananpaq
Taqay warmim aywan Tayapampaman
Warmiimi aywakuychaw kaykan
Yanasaami aanimashqa pukllayaanaapaq
Maa aayay qalluykita rikaamunaapaq
Wamrakunam aayapaakuyan
Kay aytsaqa chashqanam
Ashmakuna quchaman chaariyannam
Chachaqmi yamtata watashun
Wamra chacharaykan mamanpa millqanchaw
Nunakunam chakrata chakayan muruyaananpaq
Wamrapa chakinmi hakaykan
Nunakunam uryaykaayan chakrachaw
Chakwam papata tawshin
Chala markakunachawmi utkuta muruyan
Wamrakuna tsariyan challwata mayuchaw
Yanasaawanmi challwakuq aywayaashaq
Taqay tsuku allaapa chaniyuqmi
Paypa tita chankayuqmi
Taqay warmish chankakata rantin aswaman winananpaq
Hakapa chakallwintam mikuykaa
Ichikllata kashkillaa, chaqaramay
Wamrakunam yachay wayichaw charankuta ashpiyan
Nunakunam charapata tsariyan mayuchaw wayinchaw waatayaananpaq
Yanasaawanmi charkita kankayaa mikuyaanapaq
¡Mama, papa yanu chashqanam!
Wawqiimi qillayta chaskishqa yanasanpita
Kuchim chawa papata mikuykan
Wamra punukuykaq awilunta chawaaratsishqa
Waakam chakra chawpinchaw kaykan
Taqay warmim chichu kaykan
Taqay nunakunam chikinakuyan
Chikina nunam puriykan hirkakunachaw
Taqay wawqikunam chikinakuyan
Kay warmim nananta chikin
Taqay turum chiklu
Uushakunam chikunchaw kaykaayan
Wamram ashmakunata chikuykan
Yanasaami chili harata tarishqa chakranchaw
Taytaami chilliiwata ruraykan
Chinchiskunam ramrash rurinchaw qutsuykaayan
Paniimi utsutawan chinchuta aqaykan
Putskakuq warmim chinkusta ruraykan
Intim qishpita chipapatsin
Chipim waqaykan mamanta ashir
Chipyaq nunakuna aywakuyashqa
Qinwam tsiqlliraykaamun
Chirapam shikwaraykaamun
Taqay wamrapa waran allaapa chirim
Chiwam qiwata mikuykan
Wayiichawqa chiwchiwanmi atskikuyaa ampikunapa
Chipikunam waqayan chiwchiw nishpa
Chiwiwiillum tsuqlluta mikuykan
Taqay chakraqa chuchinmi
Yachay wayiikunachawmi chuchuqa kashkita upuyarquu
Yanasaami chuchwata mutuykan wayinman churananpaq
Chukaru ashnu ayqin hirkapa
Yachatsikuqmi chunka tantata rantishqa
Wamrakunam pilutawan chunkaykaayan pampachaw
Markaanunachawmi chuñuta rurayan apipaq
Allquupa chupanmi yana
Awiluukunam chuqawan qishyaykan
Warmi wamran allaapa chuqaykan
Taytaawanmi chuqpayaa yamtata wayiman apayaanaapaq
Wamrakunam huk chuquta ruraykaayan rumikunawan
Nunakunam rumita chuquykaayan chakrachaw
Chuqyaqmi wayii waqtanchaw chuqyaykan
Chuspim kanimashqa makiichaw
Mallim chuulluta awaykan llullunpaq
Nunam hachata wallun yamtapaq
Atuqmi yachan qinwa hacha hacha rurinchaw
Yanasaapa tsurinmi hacha
Qanyan wayiichaw hakata mikuyarquu
Ramrashta walluykaayan haachawanmi
- Wamrapa chankanmi hakashqa kaykan rumita takaykushqa kaptin - Hara mutim allaapa hakan puwatsishqa
Warmiqa llullunta aparin hakunwanmi
Llamakunam qachita mikuyan hallqachaw
Llullupa hamayninta wiyaaramushaq
Taqay nunakunam hamaykaayan
Mamaatam hampikaayan
Wamrakunam hamutsinakuykaayan
Wayipa hananpam pishqu paariykan
Wawqiimi hunishta rikaran
Hapallaykim shamunki
Awkinmi hapaykan wayin nawpanchaw
Wamram allaapam haqchiwsan wishqawan kar
Tikum harata muruykan chakrachaw
Yachay wayichawmi wamrakuna qillqaykaayan harawita
Llapan kastaami siwarankunata harutsikaayan
Mashim llapan wawqinkunapita hatun kaq
Mamaa hawyaa churamun pununaapaq
Nuqapa wayii hayaykanmi
Yanasaakunawanmi haytanawan pukllayaa yachay wayichaw
Wamrakunam haytanakuyan
Huk warmim wawanta haakan pachanchaw
Yakuta hichay mana patsa quntataananpaq
Warmikunam millwata hichikaayan
Warmikuna mankapa sikinta ashpiyan taqran yarqunanpaq
Wayru papata mikuptiimi hiktsutsiman
Wamrakuna hanankunata taqshar hikutayan
Hinanpam pishqukuna kan
Papantsik hiqaraykaamun
Warmim ruripanta hiraykan
Ashmakunam purikaayan hirkakunapa
Uushakunapa kanchanmi huchukuykan allaapa tamyawan
Huk nunash puriykan mayuchaw
Huklla ushashun ruraykashqantsikta
Wamra ayqikachaptinmi humpin piqanpa shikwamun
Kanan hunaqmi uryashun yachay wayichaw
Yanasaami hunaqaamushqa uryaman
Uusham yaykukuykushqa hunquman
Llapan marka mayiikunam huñunakuychaw kaykaayan alkaldita herramientakunata mañakuyaananpaq
Wamratash hupay mantsakaatsishqa
Nunakuman siwada ayllupakuychaw hurkitawan pajata tikrayan
Wamrakunam ultuta hurqayan yakupita
Llapan wamrakunam hutinkunata yachayan
Yachay wayichaw wamrakunam hutinyaatsikaayan hirkakunata
Llapan hutsayuq nunakunam risakuykaayan inlisyachaw
Ichik allqum kaniman
Ichik ullqush yuripaanaq huk warmita mayu kuchunchaw
Ichik warmim chaaramushqa Limapita
Taqay warmipam illan kan, tsaymi uushan miraykun
Nuna awakuykaptin illawanmi rachirishqa
Nawpa kaq inkapa hutinmi karqan Manku Qapaq
Chakwaskunapa qaranmi inku kashqa
Inti chaaramuptin achachar qallaykun
Inti-watanata rikarmi wamrakuna yachay wayiman aywayaananta musyayan
Warmim millwata apan isankanchaw
Wamrakunapa piqanchawmi iski kan
Nunakuna iskuta kayaykaayan aqayaananpaq
Wamrakunam harata ishkuraykaayan
Llullu wamram ismakuykan
Awkismi ismayta haluykushqa
Ismay qaltiqmi waakapa ismayninta kumaykan
Awkis qirum ismuykan
Chakwan isqamraykun machkawan
Wamrakunam isqichawan qishyayan
Qiriipitam atska isqiy yarqamushqa
Allqum ishpan wayi hawanchaw
Añashpa ishpaninmi allaapa asyan
Wamrapa ishpananmi llupapan
Hirkaman chaarir itsuqmanpa aywanki
Taytaami waakakunata kacharamushqa hirkakunachaw
Kachakushqaami yanasaakunata willaykan uryaq shayaamunanpaq
Warmim kachita winan kashkiman
Arukuqkunam kachitaykaayan aytsata kankayaananpaq
Wamram wiru kachupita aqturin
Wamra mayiimi anaaq tantata kachuykan
Kakashmi qutsun patsa waraymanpa
Wamram lichinta upurir kakyaramun
Nanallaami kalawasu apita arukuykan
Harataqa kallanachawmi ankantsik
Chiinakunam kallishtuta pukllaykaayan
Taqay kallkimanmi ishkishqa luychu
Taqay nunapam allaapa kallpan kan
Nunam rumita apananpaq kallpatsakun
Awaqmi awayninta kallwawan takaykan
Markantsikpa kamatsikuqninmi llapan nunata qayaykan naanintsikkunata altsanapaq
Nuqaqa kamtsatawan kiisutam mirkapapaq apashaq
Kananmi uushata pishtayaashaq wayiichaw
Uushakunam kanchanchaw kaykaayan
Allqu kanin wamrakunata
Warmim kankata mikuykan
Kaypita mayukamaqa karuran
Wawqiimi kasamintuman aywashqa
Waakata tuksiyan kashawan
Nuna kashkita upuykan
Awkinpa makinmi katatan
Kamatsikuqmi kawallun muntashqa sharaykaamun
Qishayaqmi kawariramushqa
Panii alliran kawaykan
Wamrakuna uqshata kayaykaayan hirkachaw
Qatswachawmi kaahata wiluyan.
Wamrakunaqa taytantam kaasukun
¡Punkuta kichay!
Mishi kichkipakushqa punkuchaw
Yachay wayichawmi wamrakunata yachatsikuq kikintsaykan
Kanan ampim llullu killata rikaashun
Shamuq killam wayiita rurashaq
Killiksham arashta apakuykan mikunanpaq
Taqay kinraychawmi atuq puriykan
Uusham kinraykan qiwaman
Yachay wayichawmi kinwa utsuta mikuykaayaa
Nanaami hiluwan kiputa ruran
Mallim kiputa rikaykur, ayka uushankuna kashqantapis musyan
Qishyaq wamratam apaykaayan hospitalman kirmachaw
Llullupa kirunmi yarqaraykaamun
Pishqukuna qishunta rurayan kiswarchaw
Kitapita yakuwanmi chakrata parquyan
Tsuriipa kitañaakuyninmi kanan kanqa
Atska kallpayuq kayaanapaqmi kiwichata mikuyaa
Nuqantsik papatawan kiisuta mikuntsik
Markaachawqa nunakuna Diyusmanmi kriyikuyan
Wamrakuna kuchita mitsikuykayan
Ukushmi chukru tantata kuchkuykan
Wamrakunam pukllayan mayu kuchunchaw
Wamrapa kukuchinmi qiriyuq
Ramrash rurinchawmi kukuli qutsuykan
Wamrakuna kukutinkunata rikaatsinakuyan
Nunakuna kulliwan chakrankunata rakiyan.
Wamrakuna tsariyan kullkuta.
Chiwakunapa kukunmi waqaykan hirkachaw.
Maraychawmi kukupata aqaykaayan.
Wawqiimi kulluta tsiqtaykan.
Nanaapa rikranmi kumayuq.
Wayi ruraqmi rumita kuman wayita rurananpaq.
Uusham shinrikashqa kunkushpa kashanchaw.
Winchusmi llanu kunka.
Yachay wayichawqa kunkukunachawmi taakuyaa.
Atska aswatam winaykaayan kuntuman.
Kunturqa yana riprayuq, yuraq kunkayuqmi.
Kurukunam papata mikuyan.
Wamrakuna hiluta kururaayan.
Wamrakuna mamanpa kuriyninwan pukllaykaayan.
Warmikunam masata kupayan.
Llusham mankata awirir kupsarin.
Yachay wayichaw wamrakunam kurniitata tukayan.
Nunakuna patsa mankata rurayaananpaq hurnuta kurpakunawan rurayan.
Nuqa allaapam kushikuu yachay wayichaw.
Wamrakunash kushmanta taqshayan pukyuchaw.
Taytaami quchata aywashqa kushuru hurqamuq.
Kutu maki hukllaylla makinwan rumita ashtan.
Warmim kutututa rantikuykan qatukuychaw.
Wamrakunam kutanakuyan.
Mamaami yanasanwan kutitsinakuyan kuchita pishtar.
Wallim kutsuykan ratashta waraa ruramunanpaq.
Mallim wawankunata kuyan.
Qishyaq nunatam lawatiwan churayan.
Wamrakunam laatayan.
Nuqaqa lichitam upuu wayiichaw.
Wamrapa lamatinmi qasqunta uqun.
Nunakuna liqitata haruyan tikata rurayaananpaq.
Laqatum papapa yuranta mutun.
Wamrakunam liwruta liyiyan.
Waakam wishinta laqwan.
Wila kuchiqa allaapam lasan.
Paniimi rantikun lukmata.
Luurukunam tsuqlluta mikuyan.
Luychum qiwata mikun.
Mamallaami llakishqa kaykan turii wanushqa kaptin.
Nuqam llakunta mikuu wayiichaw.
Yachay wayiichawmi llallinakuy kanqa.
Nunam llamata qatin qipin aparishqata.
Arukuq warmim llamirin kashkinta.
Taytaami llanqikunata ruran rantikunanpaq.
Chiwakuna puriyan llanulla naanipa.
Awkinpa rikranchaw atska llaplla kan.
Manka ruraq nunam raquta llaptsiykan.
Wayi ruraqmi qiruta llaqllaykan wayipa kumpanpaq.
Pachkakunam llikanta rurayan wayi kutankunachaw.
Wamrakunam llikiyan huk ratashta.
Llulluukunam qishyan chuqawan.
Yanasaami shumaq llikllanta churakun mitsikuq aywananpaq.
Taqay nunam ramrashta llumaykan.
Yachakuq wamrakunam llikllanshunta paqakuyan.
Waynapa llillin nanan.
Mamaami llumtsiyninta taqshatsin ratashkunata.
Llumtsiniimi llunkata ruraykan wayiichaw.
Waqtaami allaapa llupapan.
Paniipa llullunmi llillishqa kaykan.
Allquumi lliqllishta qatikachan.
Uryaq nunam llullapaayaamashqa, tsaymi kanankama chaamushqatsu.
Wamrakunam lluqaykaayan hirkapa.
Awiluumi lluqinwan wilun allquta.
Lluqllam chakrakunata qashqarishqa.
Wamrakunam cuadernunta llushiyan.
Warmikunam triiguta llushtaykaayan mayuchaw.
Warmikunam llushtuta awikaayan mayuchaw.
Yachay wayiikunachaw pizarraqa llushuqmi.
Huk warmim machakuta tarishqa wayinchaw.
Wamrakuna pukllayan makinkunawan.
Warmikunam mallaqaywan ayapaakuyan.
Mamaami allaapa kuyaman.
Atuqmi yaykuykan taqay machayman.
Atska nunakunam machakuykaayan raymichaw.
Siwara machkallatam mikuyan.
Wawqiimi mañakun yanasanpa takllanta.
Wamrakunam yachakuyan huk mañakunata.
Mamaami mankata awin papata arukunanpaq.
Nuqapa markaachawmi wamrakunata kanan hampiyanqa.
Yanasaapa mashanmi hirkapa aywan.
Wamrakuna mantsayan hupayta.
Yanasaami maqtsiykan siwarata chakranchaw.
Taqay nunaqa maqllum.
Utsutaqa aqantsik maraychawmi.
Warmikuna ratashta taqshakurir hacha hananman mashtariyan.
Wawqiikunawanmi mashwata mikuyaa.
Taytaami llullu wawqiita apan matankanchaw.
Nunakunaqa challwatam tsariyan mayuchaw.
Waraymi atska mikunata rantishaq.
Yachay wayiichawmi wamrakuna yachakuykaayan imanawpis mikuykunapa shinrinakuynin kashqanta.
Micha nuna hapallan mikuykan kuchi kankata.
Nunakuna michakuyan wamrankuna chakra hanachaw pukllayaananta.
Qanyanmi wamrakuna papa yanuta mikuyarqan.
Pii nunapis ismaytaqa milananmi.
Warmikuna millwata putskayan.
Warmikunam wawankunata millqaraayan.
Awaqmi minita ruraykan punchuta awananpaq.
Minkakuna chakraman chaaraykayamunna.
Rantikuq nuna qillayninta miratsin ishkaypayan.
Awilaapa uushankunam allaapa miraykuyan.
Wamrakuna mirkapan ruraykaayan.
Kay apiqa allaapam mishkin.
Tumpukunapa mishkinqa chuqapaqmi alli.
Mitsinaatam qatikuykaa.
Shullka wawqiimi uushakunata mitsiykan.
Uqsham mismiykan tullpachaw.
Yana mishim ukushta qatikachan.
Paniimi miyata ankaykan mikuyaanapaq.
Waras marka nunakunam miinachaw uryayan.
Yachatsikuq miisa hananchaw qillqakuykan.
Taqay warmim shumaq mukmutsin putskakuyninta.
Nuqam triiguta aqaatsii mulinuchaw.
Uushapa mullkantam hichayan chakrakunaman wanupaayananpaq.
Mullu waakatam suwakuq apakushqa.
Munashqantsikta rurarmi pitapis alcaldipaq churashun.
Pedrum kawalluta munturan churayan muntayaananpaq.
Nunakunam papa muruta apaykaayan chakrachaw muruyaananpaq. 
Murukuy chaaramunqanam.
Nuqakunam muruyaa kinwata chakra kuchunchaw.
Wawqiimi muskin mamaa arukushqanta.
Muspayniichawmi paarir aywakurqaa.
Pampakuychawqa mutitam qarakuyan
Nuna warminta mutsan
Cruz mutsakuymanmi llapan nunakuna aywaykaayan
Ramrashtam mutushwan punkuta ruranapaq
Wamrakuna chuqata muyanakuyan
Wamrakuna muyuyan chakrachaw
Wamrapa piqan muyuykan
Muukam tsuqlluta mikuykan taqay chakrachaw
Warmikunam nakariyan quwankuna maqayaptin
Mikam nananta allaapa kuyan
Awiluupa pachanmi allaapa nanan
Napanki awiluykita
Ishkay yanasakunam napaanakuyan naanichaw tinkur
Naqtsatam rantishaq tsuriipaq
Wamrakunam naqtsapaakuyan yachay wayiman aywayaananpaq
Yanasaapa nawinmi hatun
Yachaywayichawmi wamrakuna librunkunata ñawitsaykaayan
Ashnupa nawpantam kuchi aywaykan
Wayintsikchaw tuku qutsuptinqa nayam
Taqay naanipam markaaman chantsik
Tullpachawmi ninata tsaritsiyan
Ampikunapa purirmi nina-kuruta rikantsik
Taqay warmiqa taytan niraqmi
Taqay warmim tukuy niraqkuna pinturata ranktikun
Huk qaqam waakata nitishqa
Wamram mamanta nirqan tantan rantinanpaq
Mamaami numyata ankaykan mirkapapaq
Runakunam yarpachakuyan imanawpis raymita rurayaananpaq
Qishyaq nunam hampita nuqtaykan
Yachay wayi wamrakunam nuyukuyan mayuchaw
Kay ratashqa ñamputaq kaykan
Paniikunam uushapa ñatinninta ruquykaayan arukuyaananpaq
Wamrapa ñillpuqtun kishkikashqa chuqawan
Wawqiqa ishkay ñiqichawmi kaykan
Wamrakunam ñukiraykaayan
Wawqiiqa ñuspillaran kaykan
Paallakunam qatswaykaayan raymichaw
Rukusmi paariykan wallpata qawar
Pachaa tinkunqanyaqmi mikurqaa qanyan
Yachaywayichawmi pachak wamrakuna kan
Pachak chakitam wamrakuna tariyashqa naanichaw
Wayi ruraqmi rumikunata churan pachillayuqta
Unay wayiichawmi atska pachkakuna kan
Pakapakam qutsurqan taytaa wanunanpaq
Paltataqa mikushaq wayiichawmi
Wamrapa chankanmi pakishqa
Warmikunam aawasta pallaykaayan
Shipash tsukunta pallarin
Taqay pampachawmi atska uqsha kan
Nuqaqa ashamashqaykita pampatsaykurquunam
Mamallaatam pampayarqaa taqay aya markachaw
Warmiipa panakanqa atska chakrayuqmi kayarqan
Yachatsikuqpa paninmi chaaramushqa Limapiq
Awiluumi panqaykan ashnunta
Wamrata pantaykaatsiyan
Wamram yapaykunata rurar pantan
Nunakunam mushuq markata paqaritsiyan
Wamrakunam chakinkunata paqaykaayan mayuchaw
Tsuriikuman paqchiykayan yanasankuna qutsuriptin
Paqtsa rurinchawmi wamrakuna pukllaykaayan
Paqupa millwanpitam warmikuna ratashkunata awayan
Banderantsikqa pariwana niraqmi
Warmikunam harata parquykaayan
Wamrakunam paskapita ashmakunata rurayan
Wataraykaq ashmakunatam paskaykaayan
Patakkunachawmi muruykaayan kinwata
Paqasmi patsa kuyushqa
Qishyanqaapita patsam uryayta atipatsu
Pichisniimi nunakunata kanin
Pichisankakunam papata tawshiyan
Pikim kuchita uyuyaatsin
Wamrakunam mirkapanta apayan pikshankunachaw
Pillpismi purin wayta hananpa
Warmi wamrakunam aqtsanta piltakuyan
Waynakunaqa pinkullu tukaytam yachakuykaayan
Wamrakunam pintipa pintir yachaywayiman chaariyan
Llapan ullqukunam pintsata pitsaykaayan
Awkinmi piñashqa kaykan
Raymipaqmi qatiykaayan piñakunata
Wamram umanta yatan
Taqay pirqam huchunaykan
Kuchipa wayinpaqmi pirqaykaayan
Taqay warmim piruruta churan pirwanman
Ullqukunam pirwata ruraykaayan wayita qatayaananpaq
Putskakuq warmim pirwanta muyutsin
Wamrakunam pisqanta pitsakuyan
Taqay markachaw qarakuyanqan pishillam kashqa
Yanasaa pishipan uryachaw
Pishqukunaqa hacha rurinchawmi taarayan
Pishqurukusmi qinwa rurinchaw qutsuykaamun
Wamrakunam yachay wayiman pitsanata apayan
Llikum uushata pishtaykan
Warmikunam wayinkunata pitsapakuyan
Chakwapa purun rutuykaayan manana paarinanpaq
Limunqa allaapam puchqun
Puka ruripanmi rantipaashaq warmiipaq
Wamrakunam pilutata haytar pukllayan
Pukrukunachawmi yaku quchakan
Pukutay shaariykan tamyapaq
Tsayraq ayllurishqa waytakunam shumaq pukutan
Pukyuchawmi ashmakuna yakuykaayan
Nuqaqa punchuuta katarkurmi hirkapa hiqarii
Wayiipa punkunqa allaapa hatunmi
Qanyan tamyaptin hunishchawmi punrururqan
Llullunawmi awkin punukuykan
Yanasaami pupunta yatan
¡Markantsikchaw ama puqita tsarashuntsu!
Taqay warmim puqlayuq
Papaqa pukuykannam
Shipashkunam puriykaayan shumaq ruripankunawan
Purunchawqa manam muruntsiktsu
Nuqakuna purushtam pallayaa mikuyaananpaq
Mamallaami purututa arukuykan
Yachakuqmi yachatsikninta pushan hirkakunapa
Wamrapa makin pushlluyuq
Puwaykaq lichim puswaykan
Chakwanmi putskakuykan
Raymipaqmi putututa puukayan
Mamaapa churkakuyninmi puwaykan
Yakutam puwaratsishun puyñuchaw
Wayiykipa punkuntam puyu mikuykan
Wamra chuqaptin puywanninkunam nanan
Taytaami puukana rurayta yachan
Yachatsikuqmi puukan achachaq kashkinta
Qachipitam istirata awantsik
Nunaqa qachpipa ishkirmi wanushqa
Qachqa rumiwanmi hichkantsik qiruta
Qaham papata usharin
Qala kunka wallpa harata mikun
Awilukunam qala putu kayan
Wamrakunam pukllayan qalapachu mayuchaw
Waynam qiwata parquykan
Wamrakunam qallunkunata hurqapaanakuyan
Warmikunapa hakunkunaqa qallwashmi
Kay mikunaqa qamlam kaykan
Taqay shipashmi qantuta apan tsukunchaw
Qanyanmi wanurqan yanasaa
Taqay nunaqa qapaqmi
Yachatsikuqmi qaparin yachakuqkunata
Warmiykim waakata qapiykan
Qapra nunam tukrunwan purin
Taqshakuqkunam ratashninkunata qaptsikaayan
Wiskurmi taraykan qaqa hananchaw
Wamrakunam qaqllanta awikuyan
Papapa qarantam hakakuna mikuyan
Wamrakunapa qaranmi alalaywan kayakan
Waakapa qaranpitam zapatukunata rurayan
Wamrakunapa makinmi qarachayuq
Yachaywayichaw wamrakunam qarachaanakun
Mamakunam wawankunata mikunankuna qarayan
 Awilum kuchita qashpan
Papataqa muruyan wachukunachawmi
Hashipa papa chakranqa qashyallan Kankan
Wayiitam qataykaayan uqshawan
Mitsiqmi uushakunata qatiykan
Qatuchawmi hakata rantikuyan
Qatuqmi sharaykaamun
Mamaami qatukuykan naanichaw
Nunakunam qatswaq wamrakunata qawaraayan
Mamaami apita qawin mana rupananpaq
Wamram taytanman qayakun yanapananpaq
Nunakunam waskata rurayan qaarapita
Wamrakuna qichuyta rurayan
Haraqa  allaapam miran qichwa chakrakunachaw
Kastilla rimaq wamrakunam yachay wayichaw qichwata yachakuykaayan
Qila nunaqa manam uryata tarintsu
Wamrakunam tantata rantiyan qullqiwan
Mayukunatam nunakuna qillichayan
Yachakuq wamram qillqananwan siqikunata ruraykan
Wamrakunam hutinta qillqayan
Wawqiimi qinata shumaq tukan
Qinrashmi aytsa hananchaw puriykan
Qinwa rurinchawmi chinchiskuna taaraayan
Allqum nuna qipanta aywan
Shipashmi qipita apan
Chakwanmi papata qipiykan aparinanpaq
Taqay nunapa qipshanmi hatun
Peruwnintsikpa qiraranchawmi wikuña kan
Warmipa makinmi qiriyuq
Raymikunachawmi aswata upuyan qiruchaw
Ashnum qishpita halushqanpita chakinchaw qiriyuq kaykan
San Martinqa qishpitsikmi
kullkupa rurunmi qishunchaw kaykan
Mana alli mikushqaqa qishyam tsarimantsik
Shipashqa qishyanwan kaykan
Qiwllam paariykan pampachaw
Yachay wayiichawmi allaapa shumaq waynukunata wamrakuna qutsuyan
Wachwaqa quchachawmi kawan
Wawqiipa tsukunqa qumirmi
Wamra yaykun yakuman qunqurinyaq
Nunakunam qunqurikuyan misata wiyar
Mamaa llullunpa piqanta awin quñuq yakuwan
Ashmakunam mikuyan qurakunata
Wamrakunam chakrankunachaw quraykaayan
Wakin warmikunaqa quri siwititam churakuyan
Nunakunam qurilla kaayan uryayaananpaq
Uushakunam qurikaayan kancha kutanman
Chakrapa qurpanchawmi kiswarta murushaq
Taytaaqa allaapam qurquryaykan
Awiluykipa waqtanmi quru
Kuchipa qurutantam kapaq nuna hurqurishqa
Tullpaqa qushñiykan
Tayta Lluumum papanta qushnitsiykan
Yanasaapa tsurinmi qushru yurishqa
Rumikunam quturaykan chakra kuchunchaw
Warmipa quwanmi wanushqa
Yachatsikuqmi qillqanankunata quykan wamrakunata
Ampikunachawmi quyllurkunata rikantsik
Shipashpa ruripanqa quyum
Ratsakmi wayi punkunchaw kaykan
Wamrakunam rapita rachiyan pitur pukllayaananpaq
Awiluukunam rahakuq chaaramushqa
Huk nunam rahuta apan raspata rantikunanpaq
Warmikunapa qishyan uramun rakanpam
Mamaami hakata rakachatawan arukuykan
Taqay nunam uushakunata rakiykan rantinanpaq
Rakwaqa papata allanapaqmi alli
Wamram mikunanta ramarishqa patsaman
Chakrachaw nunakunam rampuqchuwan qumpanakuyan
El gorrión canta dentro del aliso.
Llullupa raninta pitsayan
Ranrachawqa manam ima yurapis winantsu
Huk warmim tsukuta rantin quwanpaq
Wamrakunam qillqayan cuadernupa rapinchaw
Taqay raqrachawmi puma yachan
Manka ruraqkunam raquta ashiyan
Rarachawmi hachata walluykaayan
Hirkachawmi rashtaykan
Wallpakunam ratakuyan wamanpita
Warmikuna ratsahninkunata taqshayan
Wamrakunatam chuqa rataramushqa yachay wayichaw
Hirkakunachaw uqshakunam rawraykan
Yukismi rayanpa mikunanta mikuykan
Markaapa rayminchawmi tuurukuna pukllayanqa
Yachakuqkuna librunkunata rikaayan
Taqay nunam qullqinta rikaatsikun
Taqay nunapa rikranmi hatun
Taytaami rimaykan Limapita chaamushqa wawqiiwan
Markaachawmi rimanakuypaq nunakunata qayaykaayan
Rinrii tsaparaptinmi manam imatapis wiyaatsu
Pishqupa ripranmi pakishqa
Llapan wamrakunam Wascaran rahuta riqiyan
Ñatim rukawanwan utsuta llamin
Chakrachawmi atska rumikuna kan
Nunakunam rumiyashqa tantata mikuykan
Wamrakunam rumiyashqa laqatuta tariyashqa hirkakunachaw
Runtum papapa rapranta paqway rachirin
Kay rakwaqa ruqunam kaykan
Luwismi kulluta ruquykan sirruchuwan
Mamaaqa wayi rurinchawmi kaykan
Warmikunaqa ruripanta tsarirkurmi qatswayan
Wallpaakunam rurunta uqllaraykaayan
Allwipa ruruntam warmikuna pallaykaayan
Taytaakunaqa warka rutuy raymichawmi qatswaykaayan
Nuqapis uusha rutuyta yachaanam
Markaachawmi siwarata rutuykaayan
Chiwakunam salwiyata mikuykaayan
Wamratam chikutiwan maqayan sikinchaw
Taqay nunaqa sinqasapam
Yachay wayichawmi wamrakuna llapan quya sinrichakuyan
Yachakuq wamrakunam siqiykaayan wayikunata
Taqay nunam sira qaqllayuq
Siwaratam ankashun machkapaq
Warmi siwillata rukuykan kashkita rurananpaq
Allqupa supinmi asyan
Yanasaami suqru
Taqay nunaqa suwakuqmi
Markaachawmi suwayashqa waakata
Suyuupa hutinqa Chavinmi
Suyuchaaqa Pumapampam
Llulluumi shamawan qishyaykan
Yanasaami shamuykan pukllayaanaapaq
Shanallatam mikuykaayaa
Taytaami shapranta rutuykan
Waynakunam shaqshankuna rurayan qatswayaananpaq
Shaqshakunam qatswaykaayan Wara markapa raymichaw
Wamrakunam shawintuta mukuykaayan
Shillkupa waytanmi allaapa asqan
Warmikunam shillunta llushikuyan
Shimintsikta kichashqa qalluntsiktam rikantsik
Nunash mayuchaw shinqashqa
Chankaami shinwa ratashqa kaptin allaapa llupapaman
Nunakunam llullu aawasta pallaykaayan warminkuna shintita rurayaananpaq
Shipashkunam armakuykaayan mayuchaw
Wamrakuna yanushqa papata shiprayan mikuyaananpaq
Warmikunam shirakata aylluyan mishkita rurayaananpaq
Shukukuymi wayikunapa qatanta hurqarishqa
Shullka tsuriimi pukllaykan
Uushapa shulluntam naanichaw tariyarqaa
Warmim shullurishqa mantsakuywan
Raymipaqmi nunakuna wayinkunata shumaqyatsiyan
Chakwanpa shunqunshi allaapa nanan
Wamrakunam naranhata shuquyan
Yachay wayichawmi mamakuna shurata puwatsiyan aswapaq
Taqshashqa ratashpitam yaku shutuykan
Yanasakunam shuyanakuyan
Tamya kanantam nunakuna shuyapakuyan murukuyanqan alli wachananpaq
Nanaami aswata shuyshuykan
Shuyshunawanmi machkapa shapunta hurquykaayan
Ashnum tahu cebadata mikuykan
Yachaywayichawmi atska taakunakuna kan
Nuna rumita takan
Huk wamram awilanpa punkunta takakuykan
Awkin chakinta takaykushqa rumichaw
Awiluupa takllanmi pakishqa kaykan
Shullqa wawqiiqa takshallam
Nuna takun ishkay laaya papakunata
Machka yakuwan takushqa
Kay wamraqa talulum
Mamaami tamalta ruraykan rantikunanpaq
Tamya patsa chaaramushqanam
Wamrakunam tantata apayan pikshankunachaw
Nuqam yachaa tantakshu rurayta
Kay wamram tantiyan runkuchaw ayka tantakuna kashqanta
Nunam millwata tanun pikshanman
Qanyanmi hatun tapashta tarirqaa wayiichaw
Ishkay yanasakunam taqllapaanakuyan
Paypa wayinchawmi tantata taqllaykaayan
Taqay hirkachawmi tarukata rikarqaa
Taytaami rantimushqa pitsqa tatki waskata
Kaychawmi tawri utsuta rantikuyan
Pishqukunam papata tawshiyan
Wallpam papata tawshipaykan
Taytaykim qatswaykan mamaykiwan
Hatun ratashtam kutsuykaayan tihirawan llullupa ayun rurayaananpaq
Yachay wayichawmi taakuna kan
Warmiykim hakunta tsaritsin tikpiwan
Kay wamrapa makinchawmi atska tikti kan
Raymichawmi tinyata tukakuykaayan
Achikaymi wamrakunata tipshin
Kay kulluqa allaapa titam
Atarayapa kuchunmanmi titita churayan ras yakuman ullurkunanpaq
Kay wallpata trukashun kima hakatawan
Ishkay nunakunam tsakachaw parlaykaayan
Kay wamrakunam tulluta kankayan mikuyaananpaq
Awiluumi tukrunta uqrashqa
Qinwa rurinchawmi tuku punuykan
Quri tulumpita rantii warmiipaq
Tullpachawmi manka puwaykan
Mamaami ratashniikunata tullpuykan taqshakunanpaq
Allqum hatun tulluta waqruykan
Habaspa tullunta ruquykaayan ashnu mikunanpaq
Qatswaqkunam tumariryan qatswakuykaayan
Kay wamrakunam yanasankunata tumpayan uusshankuna uqrayashqanta
Yanasaawanmi tunapa aywayaashaq qiwa ayllupakuq
Paniimi charkita tsaktaykan tunaywan maraychaw
Awkinmi maqlluyashqa
Mamaapa tunqurinmi allaapa nanan
Wamrakuna umiñapa tupranta yupayan
Wamrapa tuqanmi wirpanpa shikwan
Nunakunam uushapa tuqshunta mikuyan
Taqay shipashqa turinwanmi pukllaykaayan
¡Rikay taqay turmanyayta!
Raymichawqa llapan nunam tushun
Wamrakunam tuytuyyaykaayan mayuchaw
Nuqakunaqa papata utsuntinmi mikuyaa
Pukllachawmi wamraata utsu putunchaw haytayashqa
Mamaami uchpata puwatsin mutita rurananpaq
Uham ashnuta uyuyaatsin
Wallpapa ukshinmi pashtanaraykan
Nunakunam tushuyan ukuku qatswata
Ukushmi harata mikun
Wamrakuna manam ulita rimanmantsu
Ullawanmi wayiichaw yanukuyan
Ullqu tsuriimi pukllaykan
Ulluku utsuta rurashun
Yachatsikuqpa makinmi ullushqa
Pukyuchawmi atska ultukuna kan
Qurikashqa nunakunachawmi umalliq rimaykan
Wamrakunaqa atska umayuqmi kayan
Miinachawmi umiñata tariyashqa
Mamaawan paniimi humiitata ruraykaayan
Wamrakunam Peruwpa unanchanta aparkur marchaykaayan
Unkuy hunaqkunam chaaraykaamun
Upa nunaqa manam allitsu riman
Yachatsikuqmi wamrakunata upaallatsin rimashqanta wiyayaananpaq
Waktsa nunakunapa wawankunam upichuwan kayan
Kayakaykaq wayitam upiykaayan
Raymichawqa atska aswatam nunakuna upuyan
Yachay wayichawmi uqata arukuykaayan wamrakuna mikuyaananpaq
Uqi tsukutam rantishaq mamaapaq
Llullupa uqitintam ismariptin paqaykaayan
Mitsikuq uushanta uqrashqa
Nunakuna patsata uqtiyan
Uushakunam uqshata mikuykaayan hirkakunachaw
Wallim mutita uqsitsishqa
Uqururutaqa papawanmi mikuntsik
Awkinmi uraykaamun markapita
Wamraapa urkun hatunmi
Urpipa qishuntam tarirqaa ramrashchaw
Nunapa urusninqa allaapa chaniyuqmi
Taytaakunam uryaykaayan chakrachaw
Nuna uryanta usharishqa
Yanasaami ushqu mishita tsarishqa taqay hirkachaw
Mana tamyaptinqa usyam kanqa
Wamrakunaqa pishipanran uryakunachaw
Warmikunam millwata putskayan hakukunata awatsiyaanampaq
Uturunkum kuchikunata mikun
Raymipaqmi uushata pishtaykaayan
Nunakunam triguta rutuykaayan uusiwan
Mallim ashmankunata mitsiykan
Waakantsik yana wishita wachashqa
Warmiimi ullquta wachakushqa
Chakraami atska papata wachamushqa
Wamrakuna wachikunata rurar pukllayan
Yapyaqmi wachuta ruraykan papata murunanpaq
Kay wachukupa chaninqa kima chunka solismi
Taqay quchachawmi kan atska wachwakuna
Kay wamrakunaqa waktsam kayan
Kay nunakunaqa allaapa waktsam kayan
Wallpakunam harata mikuyan
Warmikunam raymipaqqa wallqanta churakuyan
Nunakunam qinwata walluykaayan yamtapaq
Wamankunanam wallpaakunata apakushqa
Mamaami shaqwita wamiykan
Yanasaawanmi wanakukunata rikaakuyaa
Kay wankakamam nuqantsikpa markantsik
Puriqkunam wankata rurayan naanikunachaw
Waynakunam wankilla tushuta yachakuykaayan
Llapan warmikunam wankuykaayan putskayanqanta
Wankuyrupa mishkintam nuqa mikuu
Taqay nunam wanti qishyawan qishyan
Ishkay wamrakunam huk kustal papata wantuykaayan
Wamrakunam wanuta ashtaykaayan chakraman
Qishyaq nunaqa wanunaykanmi
Wawqiimi pacha qishyawan wanushqa
Atska wanwakunam kan uqukunachaw
Yakum wapullman tikrashqa
Yanasaapa allqunmi waqachaykan
Taqay warmim waqaykan maman wanushqa kaptin
Waakapa waqrantam ruquykaayan mana wishtukunanpaq
Allqum tulluta waqrukuykan
Waqsallutam puwaykaatsiyan pachaa nanaypaq upunaapaq
Kay wamraqa qalapachu waqtam kaykan
Nunam warminta waqupaykan
Yana waraatam taqshakuykaa
Nuqaqa warakaawanmi atuqkunata mantsakaatsiy
Taqay hirkachawmi waranqa uushakunata mitsikaayan
Pishqukuna waqayan patsa waraptin
Waraq-quyllur yarqaramuptinmi kuchita pishtashun
Waraquwanmi yakuta tsuyaatsintsik
Waraymi tsuriipa qirinta hampiyanqa
Wawqiipa warkantam waray rutuyanqa
Paykunaqa warka rutuychawmi qatswakuykaayan
Taqay warmi putskan
Taqaymi wawqiipa warmin
Awkinpa washa rurunchawshi rumita tariyashqa hampikuqkuna
Yamtataqa waskawan watarkurmi aparintsik
Kay wamrakunaqa huqta watayuqmi kayan
Waakakunam qiwachaw wataraykaayan
Hachakunapa watsunqa allaapa titam
Taqay chakrachawmi pachamankata ruraykaayan
Wawallaakunam yachay wayichaw kaykaayan
Mishikunam wawankunawan pukllaykaayan wayi hananchaw
Wawqiimi yamtata aylluykan hirkachaw
Ratash hiraq warmin ruripata waya kutushqa
Atska wayanitakunam kita hananchaw paarikaayan
Wayaw rurinpam yaku aywaykan
Mushusq wayita usharatsirqa raymitam rurantsik
Wayitatam kutsuykaayan ruripata hirayaananpaq
Warmiykim tullpachaw ninata waykankan
Wamrakunaqa ashmakunatam mitsikuykaayan wayllapampachaw
Wayllayu nunatam atuq uushanta suwapashqa
Taqay shipashtam nuqa allaapa waylluu
Waynakunam chinakunata akrayan warminpaq
Shipashkunaqa waytatam churakuyan tsukunman
Wayta chakrachawmi waytata aylluykaayan
Aytsaqa wayuraykan
Nanaami pukllaykan wayuraaqkunachaw
Yanasaapa hakantam waywash usharishqa
Nanaami waakata qapiykan
Pishqukunam waalluta mantsayan
Wamra waataqmi llulluta pukllatsin
Mamaami willkanta waataykan
Aku yachay wayipa punkunta wichqamushun
Wamrakunam wichyanakuyan pukutay rurinchaw
Awiluumi tukrunta wikapan
Ishkay wikitam rantikushaq
Wikllu shukshuwanmi purushta hurqantsik
Wikuñapa millwanpitam punchuu awatsishaq
Taqay nunakunam shinkashqa wilunakuyan
Taqay awkinmi shumaq willakuykunata yachan
Awiluntsikkunam alli willapaakuyan
Llapan yachanqaatam taytaata willaa
Willchi aawastam pishqukuna mikuykaayan
Taqay nunam willkanta yachay wayiman apaykan
Wamrakunaqa rasmi wiñaykaayan
Winchuskunaqa waytapa mishkintam shuquyan
Llapan nunam huk winku yakuta upunan llapan hunaq
Wishqawan qishyashqaqa allaapam wiqintsik aywakamun
Taqay naaniqa wiqullam
Yanasaami wiqru
Mamaami wallpapa wiranta ashiykan hampipaq
Yanasaami tita wirpayuq
Yana wirum allaapa mishkin
Wisku nunaqa tukrunllawanmi purin
Wiskurmi wanushqa waakata mikuykan
Wishim mamanta chichiykan
Wishkaqa qaqa rurinkunachawmi kawan
Warmi wishllawan kashkita qawin
Wamrakunam wishqawan kaykaayan
Mishi waqaptinqa ukushkuna witiriyanmi
Yachatsikuq rimaptin yachakuqkunam wiyaayan
Wamrakunaqa taytantam wiyaakuyan
Wamrakunam wiiquta ashikaayan challwakuyaananpaq
Yachakuqkunam yachay wayichaw qutsuykaayan
Yachaq rimaptinqa llapan nunam wiyan
Yachatsikuqmi rimaykan taytaawan
Paniimi qutsuyta yachan
Markaachawmi yachaywayita qataykaayan
Wawqiitam tayta waranta yakatsin
Nunakunaqa pintsakunatam pitsaykaayan atska yaku aywananpaq
Wayi ruraqmi liqitata yakuchaykan
Wamrakuna pukllarir allaapam yakunan
Tamya hunaqkunaqa yamta pishipanmi
Yana tsukuutam uqrarquu
Hirkatam yana pukutay tsaparamun
Kay markachawqa llapan nunam yanapanakuyan
Yanasaawanmi maytapis aywayaa
Kallishtuchawmi nunakuna yanashtushqa puriyan
Paniimi papata yanuykan
Wamrakunam yapayta yachakuykaayan yachaywayichaw
Awiluumi apita yapaykan
Wawqiimi chakrakunata yapyaykan
Ishkay kaq yaraymata qutsushun
Wamrakunam yarpaakuyan imanaw willakuy kashqanta
Llapantsikmi yarpantsik mamantsikta
Yachakuqkunaqa yarqaraykaayamunnam yachay wayipita
Uryaqkunam yawapaykaayan
Wamrapa sinqanpitam yawar yarqaykaamun
Yawarpa naanin rachiptinqa yawarnintsikmi yarqamun
Yayaami Yanakanchata aywashqa
Uushakunapa yayanmi atuqta waqrashqa
Suwakuqmi wayiman yaykuykan pakayllapa
Qatuqmi yukata rantikuykan
Yukismi tsuqlluta mikuykan
Yunkachawmi yukata muruykaayan
Chakrakunachawmi yapyaykaayan yuntakunawan
Willkaami lichukunata yupaykan
Allqupa yupintam kaychaw tarirquu
Kay papapa yuranmi shumaq
Taqay nunapa punchunqa yuraqmi
Qanyanmi llullu wawqii yurishqa
Llapan yachakushqantsikmi yuyaynintsikman aywan
Huk hunaqshi, llullulla wamra waqallapa aywaykaanaq.
Tsaymanshi huk hatun atuq yuriykunaq, llullu wamra “Imata waqanki?” nishpa, “Ama waqallaytsu” nishpa qayar qallaykunaq.
Wamraqa allaapa matsakashqa shaakuykunaq, hukllash upaalaakuykunaq.
Atuqnash ninaq “Nuqam mamaykita rikarquu, taqaypam aywaykan, umatam uushankunata qatiykan.
Aku aparishqayki“, nishpash witipaanaq.
Wamranash mantsakaykar “Aku ari“, nir yaskirinaq.
Makipita chupanwan tsariykurshi wamrata apakunaq.
Hirkanman chaykatsirnash qayakunaq “Mamay, mamay… Kaychawmi llullu wawayki“, waqaykan nir, “imanirtaq haqiramurqunki, allaw llullu wawallayki“, nishpa qayakunaq.
Tsayta wiyarnash wamrapa mamanqa sharkur rikachakunaq, karuchaw wamrataqa rikaykunaq.
Ayqillapa wamran aylluq mamaqa aywanaq.
Wamrata haqirirnash atuqqa ayqillapa waqtarinaq, wamranta maman ayllunqanyaq huk uushanta apakurkur aywakunaq.
Wamranwan warmi kutirirnash uushantaqa rikapaanaq huk llullu uushallan pishinaq.
Pishiqta maakurirnash warmiqa ninaq: “Mana alli atuq, maychawpis ushakankim, suwapamanki aw“.
Nikaptinshi “wur wur” nir tamyar kallaykunaq.
Warmiqa wawanta kuyapaypa uqllakurkur huk qaqapa chakinllaman yaykukuykunaq.
Tsaychaw rikaraykaptin atuqtaqa llutaypa lluqlla apakuraykanaq.
Allaapash atuq qayakuq “Mamay, kaypita hurqaykamay“, nirnin.
Warmiqa, tsaymi “Ari uushaa suwanqayki, tsaynawmi patsamamantsik maqakun, manam suwakuntsiktsu, mana alli ashma kantsiktsu” ninaq.
“Manam suwapashqaykitsu, wawaykitapis allim apamurquu“, waqallapa atuqqa, “ama tsaynaw kaytsu, hurqaykamay!” nishpaq qaparikuykaanaq.
Ankuparninshi warmi aywaykur atuqta hurqarinaq.
Tsay hunaqpiqshi atuq uushanta suwapaqtsu, imaypis taapapuqshi, wakin nunakunallatash suwapaq.
Unayqa, nunakuna chakrankuna rurayaananpaq, unay unay nunakunapa wayinkunata, chakrankunatapis tsuqlliriyaqshi; tsay awiluntsikkunaqa manaraq inkakuna chaayaamuptin kawaq nunankunash kayaanaq.
Tsaynawshi, huk hunaq, huk nuna wayinpita yarqurir aywanaq Kura Hirkaman, tsaychaw chakran rurananpaq.
Tsaychawnash rumikunata ayllupakuykaptin huk arpata tariykunaq.
Nunaqa mantsakashqa arpata hitarinaq. Arpaqa shumaq kanaq; itsanqa nuna rikaraykaptinshi arpa rurinpita machakukuna, kuwirdanman millukashqa, yarqarayaamunaq. 
Nunaqa ayqir aywakunaq, Kura Hirkachaw chakran rurayta munanaqnatsu. 
Tsaykunaqa kanaq unay unay nunakunapa chakran kaptinshi; paykunapa hupayninkunash wayinkunata, chakrankunata, qurinkunatapis washapaakuyaq.
Paykunaqa patsantsik ushakanqanam nishpash llapan qurinkunata, qullqinkunata, imankunatapis mankakunaman winarkur pampaykuyaanaq. 
Tsaynawshi mana ashishpa tsay mankakunata tarishqaqa yurimun arpakuna, machakukuna, imakunapis, tsay nuna rikashqannaw. 
Tsayshi, chakrakunachaw tsaykunata rikarqa, hananman hitarkushwan ima ratashtapis, niykur ishkay, kima yanasakunawan kutishwan unay awiluntsikkunapa pampakuyninta chaskikuq.
Huk markachawshi ishkay wawqikuna kanaq.
Hukninqa allaapa kapuqyuq, hukninna waktsa kanaq.
Kapuqyuq nunapaqa atska ashmankuna, murupakuyninkuna, qillayninpis kaq.
Tsaynaw kaptinshi hichakacharkuq lichita, kiisutapis. 
Waktsa wawqinpaqa ashman, murupakuynin, qillayninpis kaqtsu; itsanqa atska tsurin kaq.
Tsayshi, waktsa nunaqa wamrankunata kachanaq tiyunman lichi mañakuq; itsanqa kapuqyuq nuna suyrunllata qaranaq. 
Wamrakuna suyru yakullata mikuyaananpaq kaqta rikarnash waktsa nunaqa allaapa llakinaq; niykurnash allaapa yarpachakurir wamrankunatawan warminta ninaq: 
—Chaala markakunapachi aywakushaq uryapakuq —tsayta nirirshi nunaqa wayinpita aywakunaq; purir-purir markanpita hiqarinaq.
Tsaynaw llakishkash kay nuna purir aywanaq ampinqanyaq.
Tsaynash rikachakurinaq maychawpis pununanpaq.
Naani kuchunchawnash, ishkay hirkakunapa chawpinchaw huk machayta taririnaq; tsaychaw punurinaq hapallan, punuyninchawnash musparinaq ishkan hirka rimakuqta. 
Hukninshi niq: —¿Qamqa kay watukamaqnintsik nunata imanraq quykunkiman? 
Hukninash yaskirinaq kaynaw: —Nuqaqa qillaytam qushaq.
Tsaynash huknin hirkaqa yaskirinaq: —Nuqaqa qurinmi qushaq.
Tsaynawshi waktsa nunapa muspayninchaw ishkan hirkakuna rimakuyaq. 
Patsa waray riyakurnash waktsa nunaqa muspayninta yarpar ishkan hirkakunata rikaarinaq.
Tsaynash hawyanchaw qutukunata rikaarinaq, huknin qutu kanaq qillay, hukninna quri. 
Nunaqa allaapa kushishqa maakurinaq.
—Kananqa atska ashmatam rantirishaq, chakrakunata murushaq —ninaq. 
Machaypita yarqurirshi qurita, qillaytapis aparikurkur kutirinaq wayinman. 
Waktsa nuna ashman rantiptin, chakrakunata muruptinnash, kapuqyuq wawqinqa piñashqa kanaq: —Qamqa suwapaamarqunkim —ninaq. 
Tsaynash waktsa nunaqa willapaanaq llapan imapis kashqannawllata.
Tsaynash kapuqyuq nunaqa ninaq: —Tsaypinqa nuqapis kashqannawllam rurashaq. 
Kapuqyuq nunaqa machay ashiq aywanaq ampipa, tsayman chaarirnash punurinaq.
Muspayninchawnash hirkakuna rimaqta wiyanaq. 
Huknin hirkash niq: —Kay nunataqa huk tuurupa waqrantam qarashaq. 
Hukninnash ninaq: —Nuqaqa millwanmi qushaq.
Waraanin riyarnash nunaqa qurita, qillayta ashinaq; itsanqa tsaykuna kanaqtsu. 
—Tatay, ninaq, wawqiiqa ulipaamashqam.
Tsaynash machaypita yarqurir aywakunaq quchaman yaku upuq.
Quchaqa machay kinrayninllachaw kanaq.
Quchaman chaarirnash, yakuman puktinqanchaw, qaqllanta waqrayuq ashmanaw tikrashqata rikaarinaq, llapan qarannash millwayuq kanaq, ukukupanaw, chiwapanaw. 
Tsaynash allaapa mantsakashqa qaparir aywakunaq. Wayinman yaykurinaq ayqillapa, tsaychawnash allqunaw mikunaq huk muchkallachaw. 
—Tsaymi kashqa wawqiykiwan allaapa mana alli munayyuq kaptiyki —ninaq warminqa.
Hampishqaykim, itsanqa kawayniyki allimanmi tikranan. 
Tsaynawshi nunata atska hampi qurakunawan kachakaatsinaq. 
Itsanqa kanankamash tsay nuna muspayninchaw maakun ukukunaw, chiwanawpis; tsayshi allaapa qurquryan. 
Unayshi, allaapa unayshi, qutsuy munaq, imakunatapis tukayta munaq waynakunaqa, hatun paqtsakunaman, kuyakuq quchakunamanpis aywakuyaq.
—Aku —niyaqshi waynakuna—aku siriinakunapa musyayninta yachakamushun.
Tsaymanshi aywayaq arpankunawan, gitarankunawan, siriinakuna tukakuyta, qutsukuyta yachatsiyaananpaq. 
Hatun paqtsakunachaw, quchakunachawqa hacha aqtsayuq siriinakunam taarakuyan; itsanqa pullan qaran, tsiqllanpita urayman, manam nunapanawtsu, challwapanawmi kanaq.
Tsay siriinakunaqa allaapa shumaqmi qutsuyan, tsaywanmi ullqukunata qallaapaayan.
Waynakuna, siriinakunawan yanasa karqa, qutsuyta, tukaytapis allaapa shumaqmi yachakuyan.
Markanman kutirir allaapa yachaqmi kayan, qutsukunatapis rurayanmi.
Wakin waynakunaqa siriinakunata mantsaparmi paykunawan rimayta munayantsu.
Upaallalla pakaraykarmi wiyayan siriinakuna qutsuyashqanta, tukayashqantapis; tsaynawpam paykunapis alli yachakuyan.
Unayshi, huk warmi uushankunata mitsikuykaanaq Urqu Qucha kuchunchaw.
Warmiqa uushankuna karupa aywaraykaqta rikaarinaq.
Tsaynash wawanta, qucha kuchunllachaw, punuykaqta haqirir, ashmankunata kutitsimuq aywakunaq.
Warmi kutiramur wakpa kaypa rikachakur wawanta rikaanaqtsu.
Tsaychawnash llullunta rikaarinaq qucha chawpinchaw, punanan qiru hananchaw tuytuyyaykaqta.
—¿Imanawtaq kayqa kashqa? —waqashpa niq warmi.
Llullunta hurqunanpaq quchaman yaykuyta munaq, itsanqa atipaqtsu hatun, ruri-ruri qucha kaptin.
Ampipanash aywakunaq wayinman, itsa warmiqa mana wawayuqna, llulluqa qucha chawpinchaw tuytuyyaykaq.
Waraaninnash warmiqa kutirinaq, itsa llullunqa manana kanaqtsu qucha chawpinchaw.
Llulluqa tikrarinaq ichikllan patsaman.
Ichik patsaqa huk qallwash waytayuq shumaq uyru kanaq.
Tsay waytaqa quripa waytan kanaq.
—¡Wawallaa,  wawallaa! Wawallaami taqay waytaqa  —nishpa warmiqa waqaq. 
Tsaypita patsash, tsay qucha, kuyakuyyuq kashqanta llapan niyan; pipis mantsapanmi.
Tsaynawmi nuqakuna Sarwapita Warkayakama purir, tsay qucha kuchunpa puriyta mantsapaayaa.
Unay, allaapa unaynash, Karapu markaqa Karacha mayu kuchunchaw kanaq.
Huk hunaqshi tsay markachaw, huk kastakuna raymita rurar qallaykuyaanaq warmi tsurin kasakuptin.
Mana kaqpitanawshi huk awkin punkuta takakurinaq tukrunwan.
—Tayta Diyusraykur  —ninaq —imallaallapis qaraykayamay.
Itsanqa kasakuqkunapa kastankuna awkinta wahariyaanaq kaynaw nishpa:  —¡Waqtapa ayway mañapakuq awkis!
Awkinqa wayipita wahashqa kar llakishqa yarqurinaq.
Purikanqanchawnash huk waktsalla wayita rikaanaq.
Punkunta takakuriptinnash huk waktsa warmi yarqurinaq.
Waktsa warmiqa hatun kuyayninwan nunata yaykatsinaq wayinman, niykur machkata llamiratsinaq.
Itsanqa awkin chaskita munanaqtsu.
—¡Paallaa mamita!, machkaykita wamraykikunapaq churakuy.
Tsaypa rantinta huk waytata qaraykamay.
Warmiqa wayinpita yarqurir waytata ashirinaq.
Kutirirna awkinta waytan qaraykunaq.
Awkinqa waytata chaskirinanpaq ishkan makinta kicharinaq, warmita rikarkurna ninaq:
—¡Mamiita qamqa nuqawan allaapa allim karqunki!
Huk alli willakuytam nishqayki: kay markam illaririnqa.
Rasmi kaypita yarqunayki; kaypita yarqurir, illapakunata wiyar, ama qipaman rikankitsu.
Niykurqa awkin aywakunaq, Karapu marka hananchaw hirkaman lluqarkur tukrunwan hirkata tuksinaq.
Tsaynash hirkaqa ishkayman kichakaarinaq, umapita uraman; niykur markaman shikwar qallaykunaq.
Alli warmiqa awkinta wiyapaanaq, markapita karuna kaykar, wiyaanaq rumikuna shikwaqta, illapakunatapis.
Tsaynash payqa musyapa kar tumaykunaq markamanpa.
Tsay tumanqanllachawnash, kay warmi, wawankuna, ashmakunapis rumiman tikrariyaanaq.
Kanankamam tsaychaw kaykaayan.
Tsaypitanam Karapu markaqa quchaman tikrashqa kaykan.
Tsay awkinqa kikin Tayta Diyusshi kanaq, payqa tsaynawshi unayllatayan shamun imanawpis nunakuna kashqanta watukakuq.
Unayshi, kukapa raprankunaqa wanutsikuq.
Itsanqa Virgen Maryash kay wanutsikuq yurata alliyaatsinaq. 
Kay yurata alliyaatsinaq nunakuna alli chaqcharkur Mama Patsata alli uryayaananpaq. 
Tsayraykurshi hirka nunakunaqa kanankama chaqchakur kaynaw rimakuyan: mamantsik Virgen Maryapa arwanchawmi chaqchantsik, mana mallaqaanapaq, mana yakunaanapaq. 
Kanan nuqa chaaramuu qamkunaman huk shumaq kwentuta willarillaanaqpaqmi.
Kay kwentu hutinmi “Don Shiwa“.
Willariyashqayki.
Shumaq wiyaramanki yaw, shumaq hamakarayaamuy.
Huk markachawshi Doña Tomasa kuchita pishtakunaq. Kuchita pishtakurirnash, qaranninkunata, chakinkunata shumaq shinrinaq maskarannintapis.
Shinrirkunash, warkupakurinaq raranman.
Wamrannash qawaranaq: “Mama, imapaqtaq tsayta guardarinki?“, ninaq.
Tsaynaw niptinnash Doña Tomasa ninaq: “Aw wamra, 20 de enerum chaamunqa Shiwa.
Tsay hunaq mana arukushqa qanyasninpi mallaqantsikmi.
Tsay hunaqmi arukushun kayta“, nishpa nikunaq.
Tsaynash wamra syempri rikariq-rikariq qaranta, chakinkunata: “Imayraq mikuyashaq kay qarankunata,” nishpash yarparaykan.
“Imayraq chaamunqa Don Shiwa? Don Shiwapaqmi guardaraykan“, nishpash niq.
Huk kutinash, Doña Tomasa yarqushqa kanaq, wamrallata wayichaw haqirikur.
Tsayyaqnash, punkuta tsaqtakurish huk nuna, “tan tan tan” nishpa.
Tsaynash wamraqa ayqillapa yarqurishqa.
Tsaynash punkuta kichariptin nunaqa shaykanaq.
Tsaynash tapushqa: “Aw wamra, mamayki kaychawku? Mamaykitam necesitallaa” nishpa.
“Manam kaychawchu“, nishqa wamraqa.
Tsaynaw niptinnash: “Oh hombre, imay horayaq shuyashaq? Mamaykita necesitarquu“, nishpana nin.
Tsaynash nunata wamra nishqa: “Qamku kanki Don Shiwa?” nishqa.
Niptinnash, “Awmi nuqam kaa Don Shiwa” nishqa.
“Ah, chaynaw kaptinqa, qampaqmi mamanii guardaraykan maskarankunata, kuchikunapa chakinta qarankunata guardakushqa. Hurqaramushaq” nishpa.
Tsay qarantaqa hurquriykur, quykushqa tsay nunata aw.
Tsaynash tsay nunaqa, kushishqa, tsay qaranninta qatakurkur.
Tsay nuna taplinku aywakurqunaq.
Tsayyaqnash, hiqarishqanchawna chaarirqun Doña Tomasa wayinman.
Chaariptinnash wamraqa nishqa: “Mamita, chaamurqun Don Shiwa!
Chaytam quykurquu guardanqaykita.
Nimarqayki 'Don Shiwa chaamuptin, kayta mikushun paypaqmi' nishpa.
Chaymi qunkurquu“.
Niptinnash Doña Tomasaqa: “Ama qayapaykamaytsu chiina, kanan quykushqayki.
Tsay maldiciadu nuna, pitaq karqun, kanan sii taripaykushun !“.
Nirnin aywakunaq ayqiypa Doña Tomasaqa y manash taripanaqnatsu.
Perdirinaq qaranllanta, llapan tusinullankuna, kuchipa chakinkunata.
Huk nunata quykushqa.
Tsaymi mamaykuna, taytaykuna, wamrantsikkunata ama ulipashuntsu.
Rasun kaqtam willanantsik, klaarun ninantsik, imatapis.
Paqtam mamay qamtapis tsaynaw pasashunkiman, wamraykita mana rasun ninqaykichaw kay Doña Tomasatanaw.
Tsaymi kay shumaq kwentuntsik karirqun mamaykuna.
Yapaynachi masta willakurishun ari.
Aywallaa, kutiramushun yapaynam.
Unay tiempush huk atuq kuyakurkunaq Mama Killata.
Ampikunapa chipapaakuykar yarqamuqta rikaykurshi, ni imanaw kaytapis pwedinaqtsu.
Tsaynash ninaq:
—Maypataq lluqaykuu taqay killaman? —nishpa.
Tsaynaw llakishqa purikarshi, tariykunaq monti hawanchaw huk awkin chaqchakuykaqta.
Tsaynash awkintaqa allaapa respetuwan kaynaw tapukurinaq:
—Awilitu, willaykaamay: taqay killaman maypa aywartan chaariyman?
Allaapam kuyaykuu —nishpa.
Awkinnash kaynaw ninaq: —Ashikuy llapan hirkakunapitapis mas altu kaq hirkata.
Tsaypa puntanman lluqarkur, shuyaranki hasta killa yarqamushqanyaq.
Yarqaramuptinna, huklla pintiykur achkukurkunki —nir.
Tsaynash mana “gracias” nikushpa, ayqikunaq lokukunanaw sanhatapis feyu hirkakunatapis pintirllana, achparllana, altu hirkata ashir.
Huk hirkaman lluqarkurnash, rikachakurinaq.
Tsaynash rikaarinaq tsay kaykanqan hirkapitapis mas altu hirkanunataraq.
Tsaynash unchuykur, allibwenu kaayinaq mayqan hirka mas altu kanqanta.
Rikaarirnash, hina ayqiy-ayqiy aywakunaq tsay hirkaman chaananpaq.
Chaarir rikachakurinanpaqnash, hina mas altu hirkakunaraq kanaq.
Y sellaamash koleraykunaq.
Tsaynawshi ankupaypaq atuq purillaanaq hirkan-hirkan limpu utishqa, haakaliyaypa haakaliyar witsayta urayta ayqiykachaywan.
Tsaynaw purikarshi, huk hunaqchawna chaakurinaq hallqamanna.
Tsay hirkamanshi lluqanaq feyu pachanpa limpu utishqa y llakishqa hasta rahu puntanman chanqanyaq.
Chaarirnash, wakta kayta rikachakurinaq.
Y altu hirka manana kanaqnatsu. Tsaynash sellaama kushikunaq, “Kananqa chaarillaataq!” nishpa.
Tsaychawshi alalaywan limpu shaputashqa shuyaraykaanaq hasta Mama Killa yarqamunqanyaq.
Tsaynash rikaraykaptinllana, intipis hiqarkunaq, patsapis ampiirinaq.
Tsaynawshi limpu mantsakashqa hapallanlla rahu puntanchaw taykaanaq.
Por finnash Mama Killaqa yarqurinaq sellaama hatun nawpanllachaw tsarirkuy munaylla.
Tsaynash atuqqa kushishqa Mama Killaman pintiykunaq, y laqakakurkunaq.
Y kanankamayaq laqaraakun.
Tsaytash rikantsik killapa chawpinchaw yanata.
Y manam musyantsiktsu killatsuraq kutimunanta munarqantsu, o atuqtsuraq mana kay patsaman kutimuyta munarqantsu.
Unay tyempush huk markachaw yachayaanaq tukuy laaya animalkuna.
Tsay animalkunaqa shumaq alli pasakuyllachawshi kawakuyaanaq.
Peru huk hunaqnash tsayman chakikunaq huk ullqushqa y mallaqaakushqa puma, rey tukurnin, kaynaw nishpa:
—Kananpita witsaypaqa, nuqam kay markachaw pwediq mandakoq kaa —nishpa.
Tsaynaw nirshi, tsay markachaw shumaq taakuq llapan animalkunata kuchupita qallaykur limpu maqar y allqutsar qallakuykunaq.
Llapanta maqar usharirnash, tsay golpiwan hipakikaqkunatana tsariykur, kushir ushashqa, saksaypa saksar mikukurkuq pachanpis pasaypa hakanqanyaq.
Tsaynawshi kada hunaq pobri animalkunata maqarkuyan mikukuykaq.
Tsaynaw mikukuq kaptinnash, tsay markachaw llapan animalkunaqa allaapa mantsaykuyaanaq.
Wakinkuna juisyunkuna[naa]tapis perdirshi, allaapa mantsakarnin waqakuyaanaq.
Allqukuna[naa]qa “Au auuu, au auuu!” nirshi, limpu tsuktsiykar allaapa waqachakuyaanaq.
Kuchikuna[naa]qa “Weeeq, weeq!” nirshi, wakta kayta ayqikachaakuyaanaq.
Patukuna[naa]qa “Kuak kuaaak, kuak kuaaak!” nirshi, wakpa kaypa ulluykachar kakuyaanaq.
Atuqkuna[naa]qa, “Waq waaaq, waq waaaq!” nirshi, limpu machaykunata ashir ayqikachaakuyaanaq.
Y tsaynawshi mas imana kaq animalkunapis allaapa mantsakashqa qaparir qayarir kakuyaanaq.
Huk ampinash, llapan animalkuna ayllukaykur sesionta rurayaanaq, y tsaychawshi imanaw kayaananpaqpis parlayaanaq.
Kaynawshi llapankuna parlayaanaq:
—Mejorqa kikintsik hukllayllapayan pumapa wayinman aywashun, tsaychaw pachan hunta mikamaanapaq. Ama llapantsikta lluta maqakamaashuntsu, y ama hipatshipa wanutsikamaashuntsu! —nishpa.
Tsaynaw parlarirnash, llapankuna ninakuyaanaq:
—Allim kanqa. Tsaynaw rurashun, —nir.
Tsaypitanash tapunakuyaanaq kaynaw:
—Kananqa, pitaq aywanqa parlanqantsikta pumata willakunanpaq? —nir.
Peru manash ni mayqanpis balurayaanaqtsu puma willaq aywayta, porki allaapash pumata mantsaykuyaanaq.
Tsaypitanash koñeqa balorta tsarirkur kaynaw ninaq:
—Qamkunaqa llapaykikunapis allaapa wayllaayum kayanki! Nuqa aywashaq willaqnin y kayllachaw llapayki shuyayaamay, —nir.
Tsaynaw nirshi, mana mantsashpa pumapa wayinman hiqarinaq, parlayanqanta willakunanpaq.
Pumapa wayinman chaarirnash, koñeqa willakunaq llapan parlayashqanta.
Tsayta wiyarirnash, pumaqa ninaq:
—Allim kanqa, waraypitaqa qallaykur atska alli kaq aytsata huk hunaqchaw kima kuti apayaamuptiykiqa. Tsay maqayanqaqpitapis mas peormi rurayaashqayki! —nishpa.
Waraanin quyanash koñeqa puma ni[nqa]nta willakunaq animal mayinkunaman.
Puma ni[nqa]nta willakuriptinnash, llapan yarpakachar allaapa llakikuyaanaq, porki allaapash pumata mantsaykuyaanaq, y manash ni mayqanpis puma mikuyaanantaqa munayaanaqtsu.
Tsaynash koñeqa ninaq:
—Mana pipis aywayta munaptinqa, kanan chusashun y mayqantsikpis sorteadu yarkuq kaqmi, puma mikunanpaq aywanqa, —nir.
Tsaynaw nirshi, llapankuna ayllukaykur chusayaanaq.
Y swertinash tokarinaq patutawan kuchita.
Allaw!
Paykunaqa allaapash mantsakaykuyaanaq.
Peru mana munaykarninpis, aanirshi aywayaanaq puma mikuyaananpaq.
Peru koñeqa allaapa sabidu kayninwanshi, yanasankunallaman swerti ratananpaq, huknawpa-huknawpa chusaq payman swerti mana ratananraykur.
Tsaynaw koñi ruranqanta maakukurkurnash, atuqqa yarpakurkunaq kaynaw nishpa, “Kaynawpaqa llapaakunachi pumapa mikunan kayaashaq y manachi koñeqa pumapa pachanchaw ushakanqatsu.
Taqay koñi sabidu kaptinpis, nuqaqa paypitapis mas sabiduran kaa, y tsaynawpam nuqataqa mana puma mikamanqatsu!” nishpa.
Tsaynaw yarparnash, koñita ninaq:
—Maa, kananqa nuqaraq chusaramushaq. —nir.
Tsaynash atuqqa chusarnin qallarkunaq, y sabidu kayninwannash hina paypis huknawpa-huknawpa chusanaq, y tsaynawpash swerti ratarinaq koñiman. Tsaynash koñeqa allaapa feyupa mantsakaykunaq, “Kanan hunaqyaqllanachi kay patsachaw kawallarquu“, nishpa.
Tsaypitanash llapan yanasankunapita despidikunaq:
—Qamkunapita mayqaykillapis kawarninqa, kastallaakunata rikaykuyanki, yaw! —nishpa.
Tsaypitanash wayinman aywakunaq kastankunapita despidikuqnin y testamentukuqnin.
Peru wayinman yaykuraykarninnash, yakunaakurinaq.
Wayin nawpanchawnash kanaq shumaq tsapanayuq rurashqa yaku upukuna hatun posun.
Tsaynash witinaq tsayman, “Kananllana yakullaa upukurkushaq“, nishpa.
Yaku posupa tsapananta kicharirnash, rikaykunaq yaku rurinchaw kikinpa hupaynin kaykaqta.
Tsaynash, alliq yarpakacharir, kaynaw kikinllachaw pensarir kushikunaq, “Aha! Kananmi sayqa pumaqa musyaykamanqa“, nir.
Tsaypitanash ayqikunaq pumapa wayinmanna.
Pumanash koñita rikaarirnin, allaapa piñakur ninaq: —Qamqa allaapa ichikllanmi kanki!
Qamwanqa manam ni pachaa awsharinqallapistsu porki nuqaqa atska mikukuqmi kaa! —nir.
Niptinnash, koñeqa ninaq: —Awmi, rason kaqllatam tsaytaqa niykunki, Taytay Puma.
Peru ama piñarkuytsu, wayii nawpanmanmi atska aytsayki churaramurquu.
Tsayman kikiykiwan aku aywarillaashun, porki nuqa manam pallarita pweditsu, pishi kallpayuq karnin.
Niptinnash, pumaqa kushishqa aywanaq koñipa qipanta.
Yaku posupa nawpanman chaykurninnash, koñeqa kaynaw ninaq pumata:
—Kaychawmi aytsayki pakaraykan, —nir.
Posupa tsapananta kicharirnash, koñeqa qapariykunaq kaynaw:
—Taytay Puma, taqay mallaqashqam qampaq kaq aytsata mikukuraykan! —nir.
Niptinnash, pumaqa ayqipa aywar posuman qawarkunaq.
Tsaychawnash rikaykunaq kikinpa hupayninta yakuchaw kaykaqta.
Tsaynash pumaqa limpu piñakurkur, “Kananmi sayqa wanutsiy taqay mallaqashqata!” nir, pintiykunaq posu rurinman.
Koñinash huklla tsaparkunaq posuta, y tsaynawpash pumaqa wanukunaq yakuwan shinqakaypa.
Tsaypitanash koñeqa ayqillapa kutiykunaq wakin kaq yanasankunaman willakunanpaq.
Paykunanash koñita rikaykurnin, llapankuna mantsakaakuyaanaq:
—Taqayqa koñipa almanchi! —nir.
Tsaynash koñeqa ninaq: —Ama mantsakaayaytsu; nuqaqa kawaykaami!
Kanan willayashqayki pumata imapis pasanqanta.
Nuqam kay ichikllan piqaallawan yarpakachaarir, pumata ushakaaratsimurquu.
Kananqa yamaynam kawakushun, —nir.
Niptinnash, llapan yanasankuna allaapa kushikuyaanaq, puma wanushqana kanqanta musyariykur.
Y koñitanash inkarkuryan purikatsiyaanaq, kushi-kushi pumata wanutsinqanpita felisitarnin.
Tsaypitanash llapankuna ayllukaykur fiestata rurayaanaq tsay kushikuypita.
Kay ampi Qanchis Quchapa kuchunkunachaw wishikuna kushitsikur pintikachaqta rikarmi, maakurillaa awkisyay taripaamanqanta.
Hirkakunapis awkisyaayaami, umaakunachaw, shunquukunachaw yarpakachaykunata, llakikuykunata hatishqa...
Nuqa awkis Kolki Hirkam kaa, Tayta Apu Amarupa hatun hirkankunachaw yachaq.
Unay ayllurunakunapa kuyayninmi kaa; hatun Apu Wamaanin.
Allipaqpis, mana allipaqpis, shunquuchaw qillayniita qararqawmi pitapis allipa mañakayaamaqtaqa.
Imay patsapita?
Ayka pachakuti kanqanpita?
Imayka unay kaptinpis tsayta yarparaykaa kanantanawllam.
Kanan qillayniita ushakaatsiyanqanchaw; mina uryaq runakunapa waktsa kayninta, wambrankunata apakurkur aywakuyanqanta rikaarir; wanushqakuna llakipaq wayrachaw niyanqanta wiyaraarir, kikiillachawmi allaapa llakishqa yarpaarii…
Pasaypa unay patsachawqa Kuta Kancha ayllu runaakunam shayaamurqan; allaapa unaypita Mama Pachapaq qaraynin churaqkuna, nuqatapis hina unaypiq kuyamaqnii runakuna.
Kuyaynin Qanchis Qucha kinrayninpam llamankunata, wikuñankunata mitsiyaq paykuna.
Tsay mitsiqninkunam tariyarqan qaqakuna raqranpa qillaynii pashtaykaqta; tayta Intiwan chipapaypa chipapaykaqta.
Paykunan willakuyarqan yachaq awkinkunaman: “Tayta Kolki Hirkapa pachankunachawmi sellaama shumaq qillay chipapaakuykan”, nishpa.
Tsaymi ayllukarkur shayaamurqan.
Imatapis manaraq aylluyaptinmi, tayta Amaru, punuyninkunallachaw willapaanaq: “Tsay qillayta munarqa, tayta Kolki Hirkapaqmi qaraynin churayaapunayki”, nishpa.
Tsayta wiyaykurmi shayaamurqan qarayninkunawan, takinkunawan, tushuq runankunawan.
Allaapa shumaqmi shaqshankuna tushuykayaamurqan, tinyankunawan, pinkullunkunawan, kuyaynin Qanchis Quchapa kuchunkunachaw, yakun chipapaykaptin.
Llapaa apu hirkakunapam nawiikunapis, rinriikunapis allaapa kushirirqan.
Tsay takikunata wiyar Tayta Amarupis allaapam kushirirqan hina; patsa rurinchaw hatun kuru kayninta kuyuqraaratsirqaran paypis.
Tsaypitanam churarayaamurqan qiñwakuna, uqshakuna kinrayman qarayninta: kukata, aswata, tukuy laaya shumaq harata, mishkiq llullu papata, kantuta waytakunata, chasqa mikuykunatapis.
“Tayta Apu Kolki Hirka,
Qaraynikim apallaayamurqaw;
Kukata, aswata, mikuykunata.
Qillaynikita qaraykayaamay, taytallay...”
Tsaymi nuqaqa achka qillayniita pashtaratsipurqaa.
Kushikuymi urya kaq tsay patsachaw.
Kallpankunawan yanapanakur, kushikuypa uryarmi qillayta raslla aylluriyarqan.
Tsaypitanam takiraakun apakuyarqan qillayniita, Qanchis  Quchapiq yarquq Tampu mayu uranpa.
Markanman chaarirnam wayra tullpankunachaw ñanpuyaaratsir, ichikllallan qillaypiq shumaq murukunata, waatakunata ruraykur, Mama Pachapaq, nuqakuna apukunapaq, Qanchis Quchapaq, churayaamurqan, tamya kananpaq, mikuy achka kananpaq, waatankuna mirananpaq; ari paykunaqa Tampu mayu aywaqchaw quñu patsapita rara punakamam murupakuyaq, waatapakuyaq.
Tsaynaw llapanta rurayarmi shumaq kawakuychaw kakuyaq: Mama Pachata kuyashpa, apukunata kuyashpa, Qanchis Quchata kuyashpa; llapan imaykachawpis yanapanakushpa, kushiypa uryashpa…
Tsay patsapitam nuqa musyaq kaa imaykapis paykunapa umankunachaw kaqta, shunqunkunachaw kaqta.
Tsaypita unaynintanam karu marka runakuna shayaamurqan.
Puntatam Chawinkuna, Tiyawanakukuna; hananmannam hatun Mama Quchapa kuchunchaw taaraq markakuna: Muchikkuna, Sipankuna, Parakaskuna, Chimukkuna, mana hutin yarpanqaa markakunapis.
Kuta Kanchakunawanmi paykuna chaayaamuq, paykunapa nuqa tayta Wamaanin kanqaata musyar.
Tsay karu runakunapis hina apayaamuqmi qaraynii: mikuyninkunata, kukata, sellaama mishkiq Mama Qucha mullukunata, tayta Kamakuq Apu Wiraquchapa mikuyninta.
Paykunaqa apayaamuqmi hina qaraynin Qanchis Quchapaqpis, llapan apukunapaqpis: tayta Waskaranpaqpis, tayta Allpamayupaqpis, tayta Yerupahápaqpis, tayta Katekiillapaqpis, tayta Libiaqpaqpis...
Paykunapis hina alli tamyamunanpaq, Tampu Mayu imaypis mana tsakinanpaqmi mañakuyaq; tsaki aqushapa chawpinkunachaw mikuykuna muruyanqanta waytatsiyaanampaq.
“Hatun Apu taytakuna, 
Kay qaraykullaakunata chaskiykallaayaamay.
Tamyallaakuna, yakullaakuna,  waatallaakuna mirarinanpaq murullaakuna waytarinanpaq...
Tayta Kolki Hirka, qillaynikita qaraykayaamay...”
Qanchis Quchatapis hina mañakuyaqmi qarayninkunawan.
Tsaypitanam hina Tampu mayutapis; pasaypa tsuya yakunmanmi hitayaapuq mikuynin, sellaama achka challwakunapis pukllar pintikachaykaqman.
Qarayaamanqannawmi hina nuqapis tsay runakunata qillayniita qaraq kaa.
Mana qaraynii apamushpa qillayniita munayaptinqa piñakuqmi kaa.
Tsaymi tayta Amarunaaqa piñarkur runakunata mikuq; mana mikurpis wanuykatsikmi uchkukuna rurayanqan rurinchaw nina hamaninwan.
Llapan markakunapis musyayaqmi tsaynaw kananta.
Manam qunqayaqtsu imaypis.
Tsaymi llapan marka tsararaq Tawantinsuyu kanqan wiñaykunachawpis, kikin sapa inkakunapis, kuraakankunapis Qusqu markapita shayaamuq qarayninkunawan, kukawan, mikuykunawan; llullu llamakunatapis wanutsiyaamuqmi wamaq wamaqqa.
Allaapam qillayniita inkakuna munaykuyaq, sellaama kutiykamur kutiykamuryan ayka kutiraq apakuyarqan!, runankunata taki hanan, kushikuy hanan uryaykatsiryan.
Tsay llapanraykurmi kushishqa qillayniita paykunatapis qaraykuq kaa; uchkukuna rurayanqanpapis rasllam pashtaratsipuq kaa, potohh, potohh, nishpa; hatun Apukunapa wayinpaqmi niyaptin, kikin inkakunapa wayinpaqmi niyaptin; kay tayta Kolki Hirkapa qillayninwan Mama Killapa wayintam shumaqyaatsiyaashaq, niyaptinnaaqa.
Tsay patsachawpis kushikuymi urya kaq llapanpaq.
Tsaynaw kaykaptinmi Inkapa runankuna huklla illakaariyarqan qaraynintapis yarpaatsimar.
Imaraq karqun, nirqaami nuqa.
Huk pachakuti itsa?
Mitsiqkunaman rinriita kamaykurnam musyarirqaa: maa yuraq runakunash, shapra kaqlla runakunash, hatun Mama Quchapa yuriyaamunaq; kay llapan markakuna, llapan runakunata tsararaq;
“nuqantsiktapis, imaykantsiktapis tsararaq”.
Tsayllachawnam musyapakurirqaa llapan hirkakuna willakamunqanta.
Markakunata chikinakiiman rakikaykatsir, atuqnaw ulikuykuryan inkapa sinchinkuna wanutsiyanqanta; tayta Wiraquchanawmi kayan, pantakur niyanqanta musyaykurnaaqa.
Imanawshi wakin marka inkakuna chikiyanqanta musyaykurnaaqa tukuy marka runakunata paykunapaq aylluykuyaq. Paykunawanshi inkapa sinchinkunata ushakaatsiyaanaq, kikin Qusqukamapis chaariyaanaqshi inkakuna ushakaatsiq.
Imanaw mantsakaypaq tsay uli wiraquchakuna quritawan qillayta munaykuyaq.
Qaha Markachaw Atawallpa Inka wayi tinku qunqanpis maa pasaypa imatsu kanaq paykunapaqqa.
Tsaypitaqa mana mantsakushpa hatun Apukuna wayinchaw ashirnash qallakuykuyaanaq; nawpa Chawin Apukunapa wayintapis huchur qallayaanaqshi.
Hatun Qurikancha wayipiqpis apakuyaanaqshi llapan apukunapa qurinta, qillayninta.
Sellaama qillay munaywan, quri munaywan, tsay shapra wiraquchakuna kikinkuna purapis wanutsinakuykuyaanaqshi.
Tsayraykurmi Manko Inka ninqan, tayta Inti yarqamuq markakunapita, Willkapanpa markachaw runankunawan imanaw tsay shaprakunata hitaytapis musyayanqanyaq, chaskikunata kachamunaq: kutakancha wawqintsikkuna  tayta Kolki Hirkachaw uchkukunata alliq tsapaykuyaatsun, nishpa.
Tsaymi Tampu mayuman hitarkuyarqan Mama Killapa wayinpaq achka qillay aylluyanqantapis; Atawallpata kachariyaananpaq qillayta qurita Qusqupita achka llamakunawan chaskinkuna apaykaayanqantapis Qanchis Quchamanmi hitarkuyarqan hina, sapa Inkanta wanutsiyanqantana musyaykur.
“Qanchis Qucha, mamallay, Kay qillayta pakakurkuy shunquykichaw, Ama uli wiraquchakunapa makinman Kay qillay chaykutsuntsu...”
Itsa huk shaprakuna qatiraq laqwa kurakakunachi willaykuyarqan hatun karu Kolki Hirkachawmi achka qillay kan, nishpa.
Tsaynawpam tsay uli wiraquchakuna yurikarayaamurqan, kutakanchakunata maqakur; maychawmi tsay hirka, tsay uchkukuna, nishpa.
Tsayran riqiriyarqaa tsay huk laya runakunata; maa shaprashqam, yuraq, hikan kayaanaq.
Allaapa qillaypaq ayrayashqa kayanqan rikakuqmi wiskur nawinchaw, atuq shiminchaw.
Kutakancha runaakuna allim tsarakuyarqan, tsay aksaykuna maychawtaq tsay qillay hirka, nishpa maqatsiyaptin.
Ishkay awkinkunapis wanuyaallarqanmi mana willakuyanqanraykur.
Tsarakuykaayaptinmi, huk shapra, kanan llapan wambrakunatam quchaman kunkanta ruqurir hitarkuyaa, nirqan.
Tsaynaw nirirnam huk wamrata tsariykur ruqurita munarqan.
Tsaynawparan Kutakancha ayllu runaakuna willakuyarqan maychaw hirka kanqanta, maychaw yaykuna machaykuna kanqanta.
“Wamrantsikraykurqa hina willaykushun, Paykuna wanuptinqa, Kutakancha markantsik ushakanmanchi...”
Españash maa kanaq tsay shaprakunapa markan.
Haq marka.
Allaapa karu marka, hatun Mama Quchakuna pasayraq.
Runakunapa pantakuyninwan wiraqucha hutiyuq, unay willakuychaw imanaw yachaq shapra runakuna Mama Quchapa chaayamunqanta yarpar.
Huklaayam shiminkuna kanaq, kastellano nishqan; runa shimitsu.
Tsaypitam runakunapis, nuqapis paykunapa parlakuyninta kaayiyta, inishiyta yachakuyarqaa.
Tsayllachawnam imanaw markankunachaw kawayninta qallaykuyarqan, imanaw uryatsikuynintapis, imanaw apunkunapaq kuyaynin kanqantapis; hina tsaynaw paykunapa kawayninta kay markakunamanpis churamur.
Karu runakunawanmi uchkukunata kicharatsiyaamurqan.
Imanawmi kushiykurqa shaprakunapa nawin chipapaq qillayniita rikaykur.
Kay mina, niyarqanmi kastellano shiminchaw, San Juan de Kolki Hirkam hutin kanqa.
Huk cura niyanqanmi, inkakunapa willka uman niraqnaw, misan hirkaachaw ruramurqan; tsaypitanam huk krusta pachaa uran hawiramurqan.
Hananmannam tsay España curaqa ruratsirqan Kutakanchachaw ichikllan apunkunapa wayin.
Tsaymannam churarqan qirupiq San Juanta; runaakunata,  kananpitaqa kay santutam kuyayaanayki, nishpa.
Tsaymi tayta Amaru allaapa piñashqa illarikurkurqan Qanchis Qucha rurimpa; patsatapis pasaypa mantsakaypaq kuyuratsimurnin; españakunatapis mantsakaaratsirnin.
Tsay patsapaqnawqa Kutakancha markapis, runakunapis, hirkakunapis, muruy chakrakunapis huk España encomenderupana tikrarqa.
Tsay patrón markanpita apamunqan waatankunatam mitsiyaapuq, waakankunata, uushankunata.
Shumaq muruy chakrakunatapis paypaqnam muruyaapuq.
Tsaynawpam rikakaaramurqa pachakuti, patsa tikray.
Tsay waatakunachawmi kaq sellaama hikan torukuna, sellama kallpayuq torukuna.
Piñarkur imanawmi pelyaykuyaq, hirkakuna uranpapis hitanakuyanqanyaq.
Tayta Amarunawmi kayan, niyaqmi mantsakashqa runakuna.
Tsaymi kikin tayta Amaru Qanchis Quchachaw illarinqanyaq, hirkakunapis waatayarqaa toruukuna, taapamanantsiqpaq, nishpa.
Nuqa waatarqaa hatun barrosu torutam; Qucha rurinchawmi pay kawaraq.
Imanawmi hatun killa ampikunachaw yarqaramuq Qanchis Quchapita.
Imanawmi pururun pururun nishpa ayqikachaykuq pampakunapa, hirkakunapa, patsatapis kuyutsishpa, rumikunata halurpis tillapyaatsishpa, runakunata pasaypa mantsakaatsir.
Nuqallam musyaq kaa tayta Amaru kallpan qunqanta.
Españakunapa runanta toruu willapaqmi: “Mana Tayta Kolki Hirkapaq qaraynin apamurqa, patronnikikunawanmi ushakaayanki”.
Españakuna mana qaraynii churamushpa qillayniita hurqur qallaykuyarqa.
Niykurqa karu marka runakunatam chatsikarayaamurqan minachaw uryaq; Kuta Kancha runaakunatapis hina.
Imanawmi uryatsillaayaq quya paqas, manaraqpis tayta inti yarqamunqanpita, ampi hiqanqan paqasyaq.
Mitash tsay uryatsikuy kanaq.
Warmikuna, mamakuna allapam llakillaayaq, waqallaayaq: “Mina mitam kay, nishpam markallaakunapiq aksaypa apakuyan runaakunata, ullqu wamraakunata.
Tsay minaman mitaq aywaqkunapaqqa manam kutimuypis kawaypis kannatsu.
Minachawnam ushakaakullaayan...”.
Tsaynawpam waqakuy, llakikuy, kay patsachaw qallarqan.
Uryapis kushikuynatsu manam karqan, sellaama llakikuynam; españolkunapa minanchawpis, chakranchawpis, imaykachawpis paykunapaq kaqchawqa.
Rasonpa huk pasaypa mantsakaypaq pachacuti, huk laaya patsa.
Sokabón niyanqan machay allaapanam yaykuykuq hirkaakunaman qillayniipa naaninta qatiraychaw.
Mandonkuna chikuti hanallanllam mitaq runakuna uryaykullaayaq uchkukunachaw, lluta erramientakunallawan, yawartsashqa makinkunawan.
Metal waskawanran, kadena nishqanwanran, mana aywakuyaananpaq wakin piñakuqnaw kaqtananaaqa wataraatsiyaq.
Apariq mitaqkuna, waskakunawan, qaratsa pikshakunawan apayaq rumi rumintin qillayniita, españakunapa mulinunkunaman, hornunkunaman, hatun wayi ingeniu nishqan kutakancha uranin Tampu mayu kunchunkama.
Tsaychawnami españakuna, wamran mishtikuna, kikinwan shamuq mandonkunawanpis rikaraykaptin, ichikllallam tikatanaw runakuna rurakaatsiyaq pasaypa allikaq qillayniillata; rumi rumitaqa mayu kuchun pampakunamanmi hitakacharkuyaq.
Mitaq runakuna manam markankunaman kutillaayaqnatsu; allaapam wanuykuyaq hatun machay sokabonchaw, mallaqaywan, alalaywan, qishyakunawan.
Wakinnaqa shallaayaamuq warminkunawan, wamrankunawan; paykunapis wakin wakinqa wanullaayaqmi hina tsay lluta lluta rumilla, ichulla wayikunachaw mallaqaywan, alalaywan.
Waktsa kaywan manam ima mirkapanpis pampar churayaqtsu huk kawaypaq.
Ukhu pachapita wiyakamuqran llakikuynin.
Pakayllapam kuyamaqnii mitaqkuna, mikiipa rantin kuka quyanqanta rakirir, raqraakunaman wallkinpita hurqaramur churayaamuq, Kuta Kancha kaqkunanaaqa.
“Tayta Kolki Hirka, qishyaytapis, mallaqaytapis apakuy; tsarakuykatsillaayaamay kay mita ushakanqanyaq markallaakunaman kutikuyaanaapaq,  Aw, hatun Awkish?...”
Tsay runapa waqaynin allaapam llakitsimaq.
Imanawmi shunquu puwaykuq piñaywan; imanawmi munaykuq kaa waqatsita tsay patronpa mandonninkunata.
Imanawpapis yaykurqaami punuyninkunaman.
Hatun killa ampikunachaw, piña toruu musyatsiqmi, kanan tayta Kolki Hirka mikuyaashunkim, nishpa.
Mana qarayta churayanqanraykur, runaakunata waqatsiypa uryatsiyanqanraykur, kushikuyta mana quyanqanraykurmi ushakaatsiyashqayki, nishpa.
Tsaynawpapis manam wiyakuyaqtsu, manam yachakuyaqtsu imanaw kaway kananta, alli kaway hatun yachakuyta.
Tsaynaw kaptinmi qayakurqaa tayta Libiaqman, Tayta Illapaman; kaykunata kallpantsikta musyaratsi, nishpa.
Sellaamam tamya kaykamurqa, laqchiypa, hichaypa, taytakuna!
Runtuntin, illapantin, patsatapis kuyutsiypa, tayta! Punrurunnn, punrurunnn...!, nishpa.
Wayrapis mandon mishtikunapa wayinta hitakacharkurqam.
Hananmannam yuraq rashtawanna pasaypa qatarirqan.
Runakunapa wayinllatam ankupaarirqan.
Tsaymi ampipa sokabonkunaman yaykuyaamurqan mishtikuna.
Tsaymi punuykatsir rurunkunata, urqu kayninta apakurqaa.
Hananmannam, kay qillaynii imanawpapis ushakaatsun, ama makinkunachaw tsarakutsuntsu, nishpa mañakurqaa hatun Pachakamaq taytantsikta.
Manam tsaynawpapis ushakarqatsu runa waqay, qillaynii suwakuy.
Wanuyaptinpis, rasllam mitaq runakunata chaaratsiyaamuq mandoninkunapis, yanapaqnin kasikikunapis.
Llama qatiq, mula qatiq runakuna, qatinakuyllapam aywayaqpis kutiyaamuqpis ingeniupita Limakama qillay kargawan.
Paykunam willakayaamuq, mitaqkunata kaychawnawllash waqatsillaayan karu minakunachawpis; hatun Potuqsichawpis, Wankawillkachawpis, maychawpis hina, hinantin Amerika ninqan españakuna tsararaayanqanchawqa.
Tsaymi Tayta Túpak Amaru huk pachakutita waraykaatsin runankunawan, nishpa willakarayaamuptin, apukunapis allaapam kushiriyarqaa.
Kananqa mitapis, waqakuypis, mallaqaypis ushakanqam, niyaptin.
Inkakunam kutiyaamunqa niyaptin, nawpa patsachawnawmi, nawpa aylluntsikkunachawmi yapay allí kawakushun, niyaptin.
Kananqa pachakutim kanqa, nishpam barrosu toruupis tumaykachaarirqan Qanchis Quchapiq yarqaramur.
Kikin Tayta Amarupis kuyurirqanmi hina karu karukama yakutapis hiruruypa ramar.
Huk ampinam, ichikllan mitaq runanaw rurakaarir, qalachakilla, shillpilla, llapan runakupa kadenankunata paskarapurqaa, mandonkunata punukaaratsir.
Kushishqam aywakuyarqan hirkakunapa, inka naanikunapa, tayta Túpak Amarupa runankunawan ayllukaq.
“Kananmi españakunata qarqushun; kananmi pachakuti kanqa...”.
Manachi inkakunapaq, runakunapaq pachakutin chaanan karqaraqtsu.
Túpak Amaru Inkata, runankunata, españapa allaapa hatun ejercitunkuna wanuykatsiyarqam.
Tsaychawpis wanuyarqanmi Kuta Kancha runaakunapis.
Tayta Tupak Amaru kikintanaaqa, allaapa llakikuypaqmi, allaapa waqakuypaqmi wanuykatsiyarqan.
Manam imaypis tsaytaqa pipis qunqarinqatsu.
Tsaypaq hina paalla danzaq shipashkuna kaynawmi watatsaq watatsaq fiestakunachaw takiyan: 
“Chusku kawalluwanmi rachitsita munayarqan tsay españakuna; 
pasaypa tullunkuna aytsankuna rachikaanantam munayarqan;
manam tsay chusku hatun kawallukuna pwedirqatsu.
Kanantanawllam yarparaykantsik, tayta Kolki Hirka...”
Llakikuy, waqakuy!
Mitaq runakunata kutitsillaayarqam minaman.
Aywakuyanqanta yarpaykatsiryan, allaapatam hipaykatsiyaq mishti mandonkuna.
Kuta Kancha runakunaqa hina, España patronninkunapaq apayaapuq uushapa millwanta ruqurir, waakanpis Limakamam qatiyaapuq;
mikuykunata ayllurirpis apayaapuqmi hina, mandonninkuna rikaylla.
España wiraquchakuna allaapa qillaynin mana mirakaananpaq, wayratam qayaq kaa, Tayta Pachakamaqta yapay mañakurir.
Imanawmi hirkakunapa, naanikunapa puukaykamuq; shukukuy rurakaarirmi qillay apaq llamakunata, mulakunata, hitarkuq huk ishkayllatapis mayuman, hiqakunaman.
Tsaypitaqa mananam aylluyaqnatsu ichikllan qillay tikakunata, wanuyta mantsar.
Limapitanam Mamaquchapa, barku nishqanwan, apatsiyaq karu markankunaman.
Tsaychawpis hina Tayta Pachakamaqmi munarqa tapsikacharkur mikukurquq tsay barkukunata runa runantin.
Mana tsaynawkaptinnam karu marka suwakuna, piratakuna niyashqan, quchiykuyaq llapan qillaytapis, quritapis apayanqantaqa.
Imanawpapis hina achkataran qillayniita chaatsiyaq España markanman.
Pero niyaqmi tsay karu markakunapa puriqkuna: España reykuna, kuyapaariyanllash, rikapaarillanyash tsay qillayta, niykurqa hukkunanash apakuyan, haqaykipiqmi, imaykatapis rantikunqaqpiqmi, nishpa.
Tsay karu markakuna allaapa pwediqshi kayaq.
Tsaymi yarpaariq kaa unay patsakunata; imapaq kay markakuna, imapaq kikin inkakunapis qillayta, qurita ashiyanqanta; 
mana ambisyaraykurtsu, mana pwediq kayaananpaqtsu; huk laayapaq: apukuna qarayanqanta kutitsiypa, apunkupanapa nawinta kushiratsiyaananpaq, wayinkunata, ushnunkunata shumaqyaatsiyaanampaq; inkakuna, willaq-uumakuna alli hanaakuriyaananpaq; apukunapaq quri putuchaw aswata hichapuyaananpaq; inkakuna, kasikikuna kushikuriyaananpaq; mana rantikuyaananpaqtsu, kayraykurmi pwediq tikrarii niyaananpaqtsu.
Tupak Amaru wanunqanpita watakuna aywariqllatanam qallaykurqa españakuna hitay pelyaykuna.
Tsaynaw kaykaptinllanam wiyariyarqaa criollukuna tropankunawan llapan Amerikapa puriyanqanta.
Qayakuynintapis hina: “Nuqantsik kay Amerika markachawmi yurirquntsik españakunapiq shamurpis.
Kananpita nuqantsikpaqmi Amerikapa naaninta rikaanantsik, maypa aywanantapis yarpakachaanantsik.
Tsaypaqmi kay patriota ejércituntsik.
Españakunapis, virreyninkunapis, ejercitunkunapis aywakuyaananmi”.
Tsay qayakuy pasaypam musyakuy karirqan.
Criollukuna qipanta aywayarqam yanapakuq kay marka runakunapis, ullqupis, warmipis, waktsa mishtikunapis, yana runakuna mayintsikpis.
Perúkuna hinantin Amerika markakunawan ayllukarkurmi Españakunata qarquyarqan.
Tsaymi puntun tsarinakuychaw España wiraquchakuna niyarqan, hatun kaq sokabonkunata tsapayaatsun, ama criollukuna riqiyaatsuntsu Kolki Hirkapa punkunta; musyaykurqa tsay qillaywanmi armakunata rantiyanqa, nishpa.
Mitaqkuna pasaypa aywakuyanqanchawmi ejercitunwan hatun uchkukunata tsaparatsiyarqan.
Kuta Kanchapa witsar urarmi ishkan ejercitu puriykuyarqan.
Awkinkuna niyaqta wiyaq kaami: “Imanaw kanqanpis musyakuynatsu; españakunam banderanta markaakunaman churarayaamun, tsayta hitakacharkurnam patriotakuna hina banderanta hawiyaraamun; niykurqa mosu runaakunata apakuyan ejercitunpaq ishkanpis.
Hina manam musyakuynatsu imay hunaq mayqan waatakunataqa, miuyniikunata apakuyaanantapis...”.
Alliran tsarakuyarqa españakuna; paykunapaqpis, criollukunapaqpis allaapam runakuna wanuykurqan.
Kuta Kancha runaakunapis tsaychaw hina wanuyarqam.
Waatankunata mayqanpis ejercito chaqqa apakuqmi; imanaw karpis patriota ejércitupaqmi aylluyaapuq mikuykunata, waatakunata.
Mosu mosu kaqkuna aywayarqam soldadun hina.
Tsayllapitanam kutiykamur willakarayaamurqan kushikuypaq: españakuna aywakuyashqanam barkunkunawan, nishpa.
Limapis patriotakunapa makinchawnam.
Killapis, watapis unayran kutiykur kutiykur tumamurqan.
Kuta Kanchakunapis yamaynam nawpa aylluman kutishqa, comunidad hutiwanna, kawakuykaayarqan, kushiypa uryakur; murukur, waatakur, Tampu mayu uranmanpa hananmanpa: nuqapaqpis nawpanaw qaraynii churamur, tamya kananpaq, muruy mirananpaq.
Imanawllaraq kaynawlla kawakushwan nikaayaptinmi Limapiq yurikarayaamurqan españakunapa minan ashiqkuna, huk qillqashqa yuraq rapranaw papel niyashqanchaw rikapakur; kay minakunaqa España awiluukunapam, nishpa.
Qillayniita mana tariyaananpaqmi barrosu toruu yanapaqninkunata punuyninllachaw willaparqan: “Aywakuyay, kay Kolki Hirkaqa wanutsikunmi”, nishpa.
Ichik uchkukunachaw ashikaqman yuriykurmi toruu “kukaa qarayaamay”, niq. Tsaymi kukan quyaptinqa qillaynin qaraykuq, shiminpita pushuqarllana ponchunkunaman, tsukunkunaman.
Waraayaamuqnatsu manan tsay qillay chaskiqkuna.
Niykurnam karu markankunachaw allaapa kapuqyuq runa tikrayaq.
Tsay Limakuna ashiyarqan hatun socavonta tariyanqankamam.
Paykunata rikapaarir niyaqmi Kutakanchakuna “Españakuna niraqllataq taqaykuna kayan, shapra shapra qaqllampis.”
Hanamanmi hina yarpakachaayaq: “Paykunapis mitaqtanawllatsuraq runakunata uryatsikuyanqa?”.
Qillayniita mana apakuyaananpaq toruu wanutsirqam nina hamaninwan punta chaamuq uryaqkunata, peonkunata.
Mana pasaypa tariyaananpaq pakaykurqaami naaninaw qillaynii aywaqta, tsay musyaqninkuna veta niyanqanta.
Kuta Kanchakuna, hatun sokabon tariyanqanta musyaykurmi shayaamurqan willapaqnin: “Mishtikuna, tayta Kolki Hirkapa qillayninta munarqa, qarayninmi churayaapunayki; mana tsaynaw kaptinqa, huchuypis kanqam, runapis wanunqam, qishyaypis kanqam; vetapis uqrakanqam”, nishpa.
Tsaynaw wakin minakunachaw rurayanqanta musyar, tsay mishtikunapis tsaynawmi rurayarqan, peonkuna mana mantsakushpa uryayaananpaq.
Kukaami, mikuyniimi churarayaamurqan; nikurnam aswaa, washkuu hicharayaamurqan uchkuukunaman, raqraakunaman, hatun sokabonniiman.
Tsaynawpanam Compañìa Minera Kolki Hirka nishqan qillayniita uryatsir qallaykamurqan.
Yapaymi hina achka runakuna chaakarayaamurqan.
Tika wayikunata ras rasllam rurariyarqan españakunapa wayinkuna raqaanin ayway; ingenierukunapaqqa chipapaq kalaminawan tsapashqa wayikunata;  peonkunapaqnam ichullawan qatashqa wayikunallata.
Kuta Kancha uraychawnam churayarqan planta concentradora nishqanta, Tampu Mayupa yakunta apaykurnin.
Imanawmi minachawpis, tsay concentradorachawpis runa kaykuq; qillay hurqaychawpis, qillay akraychawpis, concentradoraman apaychawpis.
Tsay patsa aywaymi qallaykurqan mineralpa aqushan, relave nishqan ayllukar; unay españakuna rumikuna, aqukuna haqiyanqan hananman.
Hananmannam Urkón haciendadayuqkuna Kuta Kanchakunapa allí kaq chakrankunata quchiykur murukurkuyarqan.
Ulikurkur papelniikunachaw tsaynawmi qillqaraykan, nishpa.
Manam ima rurayta musyayarqatsu kutakanchakuna tsay allí kaq chakrankunata murukurkuyaptin.
Hananmanpis niyarqaran, rara qura hirkakunapis nuqakunapam, nishpa; tsayraykurmi waakaakunata, uushaakunata mitsiyaamunayki, hina nishpa.
Qamkunapa waataykikunaqa ichikllam kanan hirkaakunachaw mitsiyta munayaptikiqa, nishpa.
Tsaynawpam haciendapa chakrankunata muruyaapuq, waatankunata hirkakunachaw mitsiyaapuq.
Tsaynawpam rara alalay hirkakunachaw tumaypa mitsiyaapuq wamrankunawan, llutalla tsukllakunachaw kawaypa, nuqa Apun Kolki Hirka ayway.
Tsaynawpam waktsa kay, mallaqay Kuta Kanchakunapaq yapay kutirqamurqan.
Aaniyarqan tsay mana allí kawayta mana tsay patsanta, markanta haqiyta munarllam.
“Mana qillqasqa papelnintsik kaptinmi kayta ruramantsiq; wamrantsikkunata kachashun maypapis yachakayaamunanpaq”.
Unaymi mulakunapa ashtayarqan tsay qillay akrashqa concentradu niyashqanta Callao puertukama, barcuwan karu markakunapa apakuyaananpaq.
Minachaw llakikuypaq urya kaptinpis, Kuta Kanchakunaqa sharaayaamuqmi hina unayta unayta uryapakuq; tayta Kolki Hirkantsikta ama haqishuntsu, nishpa; ima hiqakarkamunman piñakurkur Qanchis Quchaman; nikurnin mina wayikunata apakunman, markantsiktapis apaakuy huchu apakunman hina, nishpa.
Tsayraykurmi hina watan watan maypitapis ayllukarkur San Juanpa fiestan qanyanninkunachaw, unay takinkunawan, unay churakuyninkunawan apayaamuq qaraynii; rahuukama lluqaykamuryan; waatallaakunata, muruyllaakunata miratsiykallaamuy, tayta awilu, tayta awkish, tayta Hatun Apu Kolki Hirka, nishpa.
“Ama taqay kapuqyuq patronkuna chakrallaakunata pasaypaqa apakuyaatsuntsu...”.
Minachaw peonkunaqa tuna Kuta Kancha runakunanawmi kayaq, nawpa hacienda runakuna o comunidad runakunanaw, wakinnam waktsa mishtikuna kaq.
Llakikuypaqmi wamrankuna waqallaayaq mallaqaywan, alalaywan.
Tsay peonkunatam, mana qaraynii churayaamuptinqa uchkukunachaw Mukiiwan mantsakaatsiq kaa.
Pasaypa ichikllallan runam pay kaq, mineru peon niraqlla, millwa tsukurishqa, bayeeta hanashqa, llankishqa, carburu atsikyaynin hanchashqa.
Imanawmi tsay Mukiita kuyayaqpis mantsayaqpis.
Uchkukunachaw yuriptin kukan, cigarrun churayaptinqa, Mukiiqa hina qaraqmi qillaynin, tsay charpa nishqan pasaypa qillaylla kaqta; ruminnaq, allpannaq kaqta.
Wamrankunatanam hina toruu ashiq.
Hatun killa ampikunachawmi Qanchis Quchapita yarqaramur qillayniita qaraykuq shiminpita pusuqaypa pusuqar shututsipa, makinkunamanpis, tsukunkunamanpis.
Tsaynawllam hina qaraq Kuta Kancha mitsiqpa wamrankunatapis.
Hananmannam allaapa Qanchis Quchaman witiyaptinqa toruu wambrakunata encantaykur, yaykuratsiq yaku rurinman; tsaychawnam puriykatsiq sellaama shumaq hatun wayikunapa, perqankunapis patsanpis qillaylla, waytakunapis qurilla.
Puriratsirnam, unay kaq shumaq ñusta chaqaykuq ima laaya mishki mikuykunata, sellaama achkata, pacha waqaynintapis pasaypa qunqatsik mikuykunata.
Kutiykurnam wayinkunachaw willakuyaq:   “Tsaychaw imaykapis sellaama achkam, mamay, taytay.
Manam kay patsachawnaw imapis pishiq, imapis kaqtsu…”
Tsay llapanraykurmi peonkuna qunqayaqtsu uchkukunaman qaraynii, pagu niyanqan churamuyta; Apupaq, Mukipaq, Awiichupaq, nishpa.
Tsaymi nuqapis, mana qillaynita paywan qaratsirqa, tsapaq kaa tsay ankupar uryaqkunata huchukunapiq, rakcha metalkunapa hamaninpiq; tsayta muskir mana wanuyaananpaq.
Huk hunaqmi, huk mana musyaq mandakuq capataz warmita yaykatsimurqa minaman, warmi chikinqanta musyaykar; minaqa ari warmim.
Tsaymi piñakurkur yapay betaata pakaykurqaa.
Rasllam taririyarqa ingenierunkuna qaraynii churamuq peonkuna yanapaptin.
Oqrayanqanpitaqa kaychouqa vetaataqa allapa winashqatanam taririyarqan.
Tsaypaqnouqa nuqa pakarqaa vetaataqa yapaykuryannam.
Ingenierunkuna, sellaama sokabonta rikapaykuryanmi niyarqan: kay vetaqa rosariunawmi.
Allaapam kushiykuyarqan vetaa winaypa winaptim.
Ingenierukuna sellaama imankunawanpis rikapaykayaamarninam niyarqan: kay Kolki Hirka qanchis kilómetrum; tsayran kimallaraq uryakashqa, nishpa.
Tsaynawpam apaykayaamurqa achka peonkunata; pishiptinnam hina chakra runakunata aylluykayaamurqan; enganche niyanqanwannaaqa allaapam chaykayaamurqan.
Tsaywanmi mana nawpa chaskiyanqanta kutitsir haqalla haqalla kakuyaq.
Llakikuypaq unay mitaqkunatam yarpaaratsiyaamarqan paykunaqa.
Wakin hatun minakunachawnawmi carrupa naanin carreteratana ruratsiyarqan mulakuna pishiptin; tsay concentradunkunata carruwan apayanqanta huk costa aywaq carreterakama musyarir; tsaypitana Callau puertuman chaatsiyaananpaq, munarqa hina huk puertukunapmanpis.
Tsay laaya qillayniita, huk laaya mineralkunata apaykarpis, peonkunapa, obrerukunapa kawayninqa tsaynawllam kakuykaq.
Kay kawayqa manam kawaynatsu, niyaqmi, waktsa kayninta, mallaqayninta, uyu wamrankunata, qishyayta, wanuyta yarparkur.
Tsaymi, huk hatun markakunachouqa uryaqkunata nuqantsiktanouqa allaapaqa katsiyantsu, niyaq.
Tsaypaqmi imapis hatun uryakunachouqa sindicatunkuna rurayashqa, hatun minakunachawpis tsaynawmi rurayashqa, nishpa.
Tsaynawpam ayllukaarir sindicatun rurayarqan, dirigentinkuna churayarqan.
Niykurnam, mana shumaqllapa mañakuyanqanta yaskiyaptin, huelgata rurashun nishpa uryayta tsinkaratsiyarqan.
Nuqantsik mañakuntsik manam llutantatsu, nishpa.
Munantsik tsay campamentu wayikunata altsatsiyaamunantam, qalapaachunaw mana kawanapaq; munantsik puwaq ora uryaytam, maychawpis ushakaakushqanam paqaspita ampikama uryakuyqa; munantsik sokabonkunachaw seguridaatam; munantsik wamrantsiqkunapaq escuelatam; munantsik segurutam, qishyashqa hampimaanapaq; warmintsikpaqpis, wamrantsikkunapaqpis, awkisyaynintsiqpaq; munantsik hina tsay haqalla runakuna waatakuq enganchi ushakaanantam.
Allaapa unaymi tsay huelgachaw tsarakuykuyarqan.
Minayuqkuna manam imatapis yaskiyaamurqatsu Limachaw oficinankupita.
Hananmanpis ingenierunkuna hukllayllapayanmi aywakuyarqam.
Niykurnam mandakuq capatazkunapis hina aywakuyarqan.
Allaapa unaypitam purillaayarqa hacienda runakuna uryayanqan chakrata mañakur.
Musyakuytsu kaq imanawpa comunidad ayllukunapa chakran patrón hacendadukunapa makinman chanqan.
Tsaymi kushikuypaq Limachaw gobiernu Reforma Agraria Ley nishqanta churamunaq.
Tsaynawpam llapan chakrakuna, mitsina hirkakunapis Kuta Kanchapa makinman kutirqa.
Tsaynawpam paykuna huelgachaw minerukunata yanapayarqa mikuykunawan.
Isqun killanaw huelgawan llakiriryan, mallaqaariryan tsarakuykayaptinmi yurikarayaamurqan pukaypa pukaq, rawraq aqtsashqa runakuna, gringukuna.
Yapay haq runakuna hina; hatun karu marka runakuna.
Kananqa nuqaakunapam kay mina, nishpam parlarayaamurqan.
Qillqashqa papelninkunata rikaarirmi, awtaq niyarqan dirigentikuna.
Maa Lima kaq patronkunam minata rantikuykuyaanaq tsay gringukunata.
Minaman yaykaramurnam gringukunapis hina parlayninkunachaw hutin churarayaamurqan: Kolki Hirka Corporation, niq hutita.
Minero runakunawan parlarirnam contrato nishqan papelta qillqariyarqan.
Uryaqkunapaq wayikunatapis altsaratsiyaapurqanmi; nikurnam wakin wakinllataqa mañakuyanqanta aaniyarqan: urya ropata, hampikuyaananpaq médicuta, hananmannam puwaq ora uryayta, wambrankunapaq escuelata.
Tsaymanpaqqa allinawmi tsay gringukuna qallaykuyarqan; dirigentikuna maakuqllam kaykaashun imatapis hananman mañakunapaq, niyaqmi.
Tampu mayu uraymannawnam rurayarqan ingenierunkunapaq wayinkuna.
Imanaw shumaqmi tsay wayikuna kaykuq; alalaypis, wayrapis manash tsaymanqa yaykuqtsu.
Quñuy quñuyllash tsaychawqa kakuq.
Tsaypaqqa hatun markakunanawnam minapa campamentun kaq.
Chaamuqkunapis mantsakaayaqmi; kayqa hatun pueblunawtaq, ichik plazakunapis, callikunapis, mercadupis, tiendakunapis kantaq, nishpa.
Karreteratapis huktam tsay gringukunaqa usharatsiyarqan.
Usharatsiyaptin tsay karretera charqan minapita trenpa chaanankamam.
“Imanaw mantsakaakuypaqmi tsay tren kanaq, taytakuna, mamaykuna!
Sellaama hatun kurunaw, Tayta Amarunaw, hirkakuna rurimpapis yaykur, yarqurmi puriykun riel nishqan naaninpa, senqanpapis yanaquyayta puukarllana.
Tukuytaqa apaykun hina: runatapis, waakatapis, mineraltapis; imayka achka wayi sutaqnaw aywaykun...”.
Karu markankunapiqmi tukuy laaya maakinakunata apaykayaamurqa, mana imaypis rikanqaakunata, concentradorapaqpis, minapaqpis.
Tampu mayu kuchonchawmi hina churayarqan hidroeléctrica niyanqanta.
Tsaypitam aywaq alambrikuna aktsipaqpis, maakinakunata muyutsinanpaqpis.
Machaykunaman aktsin churaykurmi uryatsiyaq obrerukunata qatinallaman tumatsipa.
Katataypa katatar perforadora niyanqanwan rasllam qaqata uchkukachaariyaq, nikurnam patsatapis kuyutsir pashtaratsiyaq dinamitata; pasaypam tsay qaqakunata ishkukaaratsiyaq vetaakunapita.
Imanawmi tsay rumikunachaw chipapaykuq qillaynii.
Tsaytanam hina obrerukuna winariyaq taksha fierru karrukunaman; haqkmannam raslla hurqarayaamuq ichikllallan trenpanaw.
Tsaypitanam haytsikan bolquetitikunaman winariq hina juk maakinana imayka pukllakuqnawlla.
Tsay bolketikunaqa tumarir tikrarirmi apaykuyaq mineralta ura concentradorakama.
Mantsakaakuypaqmi tsaychaw urya kaq, imayka maquinashqa hatun anwaqshiikuna kuyuqnaw.
Tsaypitaqa hatun volqueti nishqan carrukunanam mineralta apaykuq trenkama; trennam hina ima tayta Amarunawpis, imayka hatun kurunawpis, apakuq tsay mineralta puertukama.
Tsaypitanam apakuyaq qillayniita, mineralniikunata, extranjero nishqan hatun markakunaman.
“Maquinapis runapis kay minachuqa, ayqipa ayqirmi uryakuykuyaa;  imayka pipis chikutinwan qatiraayaamaptinnawmi...”.
Imanawmi tsay concentradorachaw relave niyanqan ayllukaykuq, yana hirkanawran winaykuq pera manam kawayqa kaqtsu.
Concentradorapiq mayuman rakcha aywaqqa manam pasaypa allitatsu kawayta ruraykuq: tsaymi putkayaatsirqa, yanayaatsirqa Tampu mayupa tsuyalla yakunta; ushakaatsirqa shumaq challwakunata, tsakitsirqan shumaq qurakunata; retamakunapis, kantutakunapis waytaayarqanatsu manam.
Mananam ima yakuchaw kanqanpis rikakuqnatsu; tarukakunapis, lluichukunapis mantsayaqmi Tampuman witiyta.
Chinchiskunapis, urpikunapis, wanchaqkunapis karu karutam huk mayukunaman shumaq qutsunta apakuyarqan...
“Chil chil, chiichirrr, chiichirrr,  Chil chil, chiichirrr, chiichirrr,  tuquuu, tuquuu...,  nishpa mayparaq aywakullaayashqa pishqukuna”.
Kuta Kancha kaq obrerukuna manam qaraynii qunqayaamaqtsu.
Fiestaapis rurayaamuqmi hina.
Minachaw quyan quyanmi manaraq uryayta qallar kukaa churayaamuq.
Paykunapis yachakuyarqam maquinakuna tsarayta.
Imanaw nikuqtukurmi puriykuyaq volqueti manejaqkunanaqa, concentradorachaw uryaqkuna.
Wakin kutakancha comunida runakunanaqa hacienda katuyanqan chakrakunachaw murukuyanqanta, waatakuyanqanta.
Minachaw imatapis munayanqanta musyar apayaqmi rantikuq.
Tsaychawmi aywaq mawsakuna riqinakuyaq karu marka obrerukunawan; wakinqa ayllukaakuyarqanmi paykunawan.
Pay llapankuna, karu markachaw kawaqkunapis, wata wata tumaypa San Juanpa fiestan ruraqpis yaykuyaqmi hina.
Kuta Kanchapis hina hatun markanam karqa; tukuy uryakunawan alliyaayarqam llapan runakunapis; wamrankunapis yachakuyaqmi; ushayaqmi secundaria yachakuyta, tsaypitanam wakin hatun yachay wasi universidaman yaykuyaq profesional kayaannanpaq, itsa minachaw uryaq ingenierupis kayta munar.
Nawpa awilunkunanawmi, taytankunanawmi Kuta Kanchakuna mañayaq gringukunatapis, peruanu ingenierukunatapis, qaraynii: Tayta Kolki Hirkapaq churakuyay, Mama Pachata qarayay, nishpa.
Manam wiyakuykuyaqtsu.
Manam paykunapis yachakuyaqtsu imanaw kaway kananta, allí kaway hatun yachakuyta.
Kay kullu rinrikuna mantsakaayaatsun, nishpam, patsa rurinpa aywaq mayuta qayaykur llapan uchkukunaman yakuta kamaykurqaa.
Mantsakayninta kushishqa rikaraykaptiimi, imanaw laya maquinatachi chaatsikarayaamurqan.
Tsay imayka yakunaq torunaw rasllam yakuta shuqukurkurqa; nikurnam sikinpa ishparamurqan Tampu mayuman.
“—Tsaynawllam llapan qillaynii munaqkuna kayashqa mina rurakanqampita.
—Awmi Tayta: imanaw upyayanqanta, imanaw ishpayanqanta manam maakuyannatsu...”
Imayka ishkay mayukuna tarinakuqnaw, imayka ishkay pelyaq torukunanawmi compañiawan obrerukuna yamay kayta tariykuyaqtsu.
Tsaylaayata tariykarpis manam obrerukunata allillaqa imanpis quyaqtsu.
Pagunkunapis pasaypam kaq.
Huelgapis, parupis kaqllanam gringukuna aniyanqanta mañakuyaptin.
Tsaymi mana ankupashpa qarquriyaq sindicatupa dirigentikunata.
“Nuqakuna mañakuyaq kaa rasonllatam.
Kikinkuna contratunkuna churayanqanllata.
Manam medicu shamuqtsu, runakuna wanullaayaq kaa tunelkunachaw huchuwan, wamraakunaqa chuqawan, escuelaqa wichqaraakuqlla.
Tsaytamañakuyaptiinam qarqarayaamaq dirigentikunata; kutiyaamuptiinam carcelman llawiratsiyaamaq abogadunkunawan; llapaa ayllukarkur piñaypa aywayaptiinam policía shuyaraykaayaamaq armankunawan, bombankunawan ...”.
Chaykaayarqan pasaypa hatun kaq vetaamanam.
Hina kutipaykuryanmi, Toruupis, Mukiipis, runaakunapis capatazninkunata, willapaq: achka mineraltam apakuykaayanki; Tayta Kolki Hirkapaq achka qaraynin churayay, nishpa.
Tsay shumaq wayinkunachaw, asikuyaqmi mandakuqninkuna, imayka asikuypaqnaw niyanqan kanqantanawpis.
Allaapam piñaykurqaa shunquuchaw.
“—Tayta, kaykunata kallpaykita musyaratsishun...”
Hukllanam illatsikurkurqaa vetaakunata.
Kaykuna allaapanam qillayniiwan cebaq kuchinawpis wirayaakuykaayan; nuqaqa achka qillaynin quykaptii paykunaqa qaraynipis apayaamuntsu, nishpa.
Llapan apukunapa torunkunata qayaykurmi qillayniita relave hawankama churaratsirqaa.
Imanawmi torukuna hipakuykuyarqa; alli hinchiykuryanmi qillayta vetantin patsa rurinpa kumaykuyarqan.
Geólogo kaq ingenierukuna puntataqa nikaakurmi vetata ashiyarqan.
Mana tariykurmi siqa mantsakaakuriyarqan.
Kaymanparan wakmanparan, ashiykuyarqa.
Manam vetaata tariykuyarqatsu.
Llakinashqa aywakuyaanampaq kaykaayaptinnam, huk kukaa churamuq obreru, karupa purikachanqanta ichukuna rurinchaw tariykurqa qillayniipa yupinta.
Tsaymanmi ingenierukuna chaakarayaamurqa perforadorankunawan, dinamitankunawan.
Qaqakuna imanawmi kichakaaramurqa chillapaq qillayniita rikaatsikur.
Tsaymi geólogu nirqan patronninkunatapis, obrerukunatapis: Kay Kolki hirka allaapa hatun hirkam, falla nishqanmi qatsatsishqa, tsaypitanam rara rahukunapiq, rara quchakunapep apakuykuna, aluvionkuna shamushqa; tsaymi yapaykuryan mineralta apakushqa Tampu urampa.
Nikurnam yapay hina hirka winashqa apakuykunawan; tsaynawpam aqu aqu rumikunallata tarintsik ishkay kilometrupanaw; tsaychawnam ichukunapis, qiñuakunapis yapay winashqa...
“Jajay, fallapis, imaykapis ardayllam; mana qaraynin churayaptikim Tayta Kolki Hirkaqa qillayninta apakushqa...”.
Apakuy qillay uraatsinqan ramakashqa Tampu aywaymi,  concentradora hawanmanpam aywaran; rikapakamurqawnam, nirqam geólogu, manam yupin ushakantsu.
Piqanman pasaypa charqatsu toruukuna tsay hirkata uraatsiyanqanta, qillayniita pakaayanqanta.
Hatun kaq vetaata yapaymi taririyarqa; ishkay metrupanaw ramakaypa aywaqta.
Tsaymanpam tunelkunata kichakachaariyarqan.
Yapaymi hina mineralta hurqakuykuyarqa maquinankunawan, runakunawan.
Vetaa llanuyanqanta maakurirnam, niyarqan patronninkunata: aluvionkuna hirka apanqanchawmi qillayqa kaykushqa, bolsa bolsakuna.
Allaapa qillay, taytakuna, mana pipis rikanqan.
Veta llanuyanqanmannawmi qillayniipis karutsarqa.
Ingenierukuna tsaynam niyarqan: kaychawqa mineral ushakaarinnam, nishpa.
Pasaypa uyullam tsayqa hatun killachawpis toruu puririq, ankupaypaqmi shiminpis pashtaykuq; manam runakunatapis mantsakaatsiqnatsu; manam pampakunapa ayqikachaananpaq, hirkakunapa lluqananpaq kallpallan kaqnatsu.
Tsayllachawnam compañía apakurqan hatun maaquinankunata.
Tsayllanam Veta ushakaariptinnam minata wichqakanmi nishpa willakuriyarqan.
Kay compañía aywakunnam, niyarqam.
Tsaymi llakikuyman llapan obrerukuna churakaariyarqan.
“Kananqa maytanaraq aywakullaashun, maychawnaraq uryata tarillaashun, imaykamaraq wamrantsikkuna mallaqaychaw kanqa, imaykama...”.
Tsaynaw parlaqta wiyaykur llakirirqaami; mana allipaqtsuraqpis mineralniita apakurqaw?, nishpam yarpaarirqaa.
Kikiimi hina nirirqaa: llapanpis yachakuyaatsun; nuqataqa uchkullatana haqiykaayaaman, pasaypa qishyaqtanaw.
Llapan qillayniitapis, huk laaya mineralniitapis allaapata apakuyashqa; tsay apayanpaqnawqa imaypis qaraynii churayaamushqatsu.
Hananmanqa hina ninqaanawpis rakchataayashqa wayrata, tsayraykur mana riqishqa qishyakunapis purimun; rakchataayashqa yakuta, tsayraykur challwakunapis mayukunachaw kawallaayannatsu; pishqukunapis aywakullaayashqa mayparaq, quyakunapa qutsumuqta wiyaanatsu; ichik kurukunapis kayannatsu; wiyaanatsu ratsakllatapis, pukyukunachaw patsa ushay parlayninta; mikuykunapis nawpanaw waytannatsu, nawpanaw wachannatsu.
Kay patsachaw kawaynintsik ushakaakuykan.
Compañía llapanninkunatam apakushqa.
Allaapa shunquuchaw llakiypam rikarqaw inti uraykaptin minero runakuna waktsa kaynin ayllupakuykaqta.
Waray paqasllam yarquyan.
Compañía karrukunatam churayaapushqa aywakuyaananpaq.
Maytaraq aywaallaayanqa?
May naanikunapa?
Trabajuta mañakurchi purillaayanqa huk minakunachaw, huk markakunapachi aywayanqa.
Imayllaqa manatsuraq kushi kushilla kawayanqa?
Kuta Kancha runaakunaqa comunidaninmanchi kutikuyanqa.
Umankunachawmi yarpakachaykaayan.
Yanaqin tariq mawsaakunapis itsachi aywakuyanqa Kuta Kanchapa; quwankunawanmi llakishqa parlapakuykaayan.
Kananqa llapanpis hamapakuykaayan huchusqa wayikunallachawnam llakikuy kawayta yarpakachar, waray waraantin mana musyakuypaq parlar, punuy chaamonqanyaq.
Umankunam puriykan kay kaway patsachaw, hina punuy patsachawpis.
Hina nuqapapis.
Wamayayllam campamentuchaw.
Wayikunapa perqanllam qatannaq, punkunnaq kakuykan.
Naanikunapa, ichukunapa wayikunapa purikachaq wayrachawmi wiyakun unaypita wanuq runakunapa waqaynin, parlakuynin.
Ukhu pachapitam qayakuykayaamun.
Haaninkuna allaapachi llakinqa llapan runakuna aywakuyaptin; yupinta ashirchi purillaayanqa witsaarir uraarir.
Kay patsachawqa llakishqam kaykaayaa llapaakunapis, hirkakunapis runakunapis.
Hanaq patsachawpis llakikuychi kan.
Yana pukutaymi tsaparan Mama Killata, hatun Apu Taytakunata, Alpamaayuta, Yerupahaata, Waskaranta.
Tayta Katekiillapis, Tayta Libiaqpis manataq illapankunata parlatsimushqatsu.
Mukillaapis llakikuywan wanushqam hitaraykan huk machaychaw, cascunwan, atsikyaynin upishqa, qaqllallanpis mineralpa pichushqa.
Barrosu Toruupis ichukunachawmi hitaraykan wanuyta shuyar, chipapaq nawillankunapis ichikllapayanmi ampikuraykan.
Tsaymi allaapa kushitsiyaaman Tayta Amaru kachamunqan wishikuna.
Qanchismi kayan, turmanyaypa tukuy color rikayninnaw.
Imanawmi pukllapaanakur pampakunapa ayqikachaykuyan, Qanchis Quchapiq yaykuriryan, yarqaramuryan.
Hatun Mama Killapis pukutaykunata witiratsirmi sellaama shanshakaykaamun.
Llapaa Apukunam rikaraykayaa.
Runakunapis warmikunapis, tukuy markakunapita kashpa ayllukarkur, wamrankunata hanchasqam rikaraykaayan kushishqa, imanaw illakuna pukllaypa patsatapis chakinwan ashpiqta.
Tsay wishikuna illam kayan; imaykapis miratsiqkuna.
Waatatapis, mikuytapis, imaykatapis miratsiyanmi paykunaqa.
Illa rikaq runakunapaqa allaapam imankunapis miraykun.
Huk awkishmi illakunata rikaarir niykan:   “Illakuna kushikuytam apayaamushqa.
Amash aywakushuntsu, manash llapantsu ushakashqa nuqantsikpaq nikaamantsikmi; qillayllatsu, imaykapis kaychaw kanraqshi shumaq ayllukarkur uryaptintsikqa; kanan rikaatsimaashunmi tsaychaw uryar tarinapaq; alliq rikaarishun musyanantsikpaq”.
Nuqapis niimi: razonpam tsay awkin ninqan.
Mana pukutaypis kanqanpitam tayta Katekillapis tillapyaratsimushqa illapanta.
Kanannam tsay qanchis illakuna rakikaykaayan.
Itsachi rikatsikuyanqa maychaw qillay kanqanta, imapis runakunapaq kanqanta.
Pintikachaypa, pintikacharmi hukllayllapayan aywaykaayan; pero alli rikaypaqa aywaykaayan uryaymannawmi, imapis rurapakuymannawmi.
Huk kaqmi ayllukaykan Kuta Kanchakunapa waatankunaman, ishkay kaqmi Tampu Mayu uranpa illariykan, kima kaq wanushqakuna pamparaqman kinraykan, chuskukaqmi Kutakancha chakrankunaman uraykan, pitsqa kaqmi hidroeléctrica plantaman uraykan relave hirkata ashpirllana, huqta kaqmi Tayta Alpamayuman witsaykan, qanchis kaqqa kikin Qanchis Quchamanmi kutiykan.
Hanaq pachapiqpis, kay pachapiqpis, ukhu pachapiqpis, Apukunapis, runakunapis kushishqam rikaraykaayan illakuna mayman aywaqta.
Paykunapa naaninpam aywaykaayan Kuta Kanchakuna, minero runakuna warminkunawan, wamrankunawan; hina allí shunqu wanuqkunapa haaninkunapis.
Nuqapis yapaychi qillayniita pashtatsimushaq patsa rurinpiq mushuq vetakuna yurinanpaq.
Tsaynaw kananpaq, niimi shunqunkunaman, qarayniikunam churayaamunayki Mama Patsapaq, llapan hirka apukunapaq, Qanchis Quchapaq, wanushqaakunapa haaninpaq.
Tsayman hina rakchataayaanaykitsu ni patsata ni wayrata ni yakuta.
Huk rukulla runa, llapan yanaqinkunawan yarpakachaariykur, niykaamun: “Kaayiykaayaqmi, tayta Kolki Hirka, llapallan kuyay apukuna.
Kuyayaanaa, rispitayaanaa, taapayaanaa llapan Mama Pachata.
Tsaynawpalla kaway alli kaway kananpaq.
Tukuy runakuna yapay chaamuptinqa hina, yachatsiyaashaqmi imanaw kaway kananta, alli kaway hatun yachakuyta.”
Tsaynaw kaptinqa barrosu torukuna, llullu mukikuna shayaamonqachi hina imaykatapis llapan runakuna kushikuyninpaq apakurkur.
Imachi hina Tayta Amarupis kutimunqa.
Tsay imayka kallpayuq kuru kayninwan kananqa Qanchis Qucha rurinchaw allipam kuyuykaamun.
Unayshi, Sarwa marka nunakuna mana taarayaqtsu kanan taarayanqanchaw, itsanqa kawayaq Sarwi Qucha umaninchaw.
Tsaychawshi nunakuna taarayaq ashmankunawan. Ashmakunaqa imaypis aywaraykaayaq qucha kuchunman yaku upuq. Tsaychawnash, alli ratakushqa, shuyaraykaayaq allaapa hatun pumakuna.
Pumakunaqa ashmakunata qatikachar tsaririyaq, niykur qaracharkur apakuyaq qucha kuchunkama, tsaychawna mikuriyaq.
Kay pumakunaqa llapan hirkakunapa ashmakunapa tullunkunata, qaratsankunatapis haqiriyaq.
Tsayraykurshi nunakuna tsay quchata hutitsiyaanaq Putsun Qucha.
Tsaychawshi unay taarayaanaq shumaq patsa kanqanraykur.
Quchachawqa winanaq tsiwqa, hatun hachakunapis.
