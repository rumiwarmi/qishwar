<TEI xmlns="http://www.tei-c.org/ns/1.0">
  <teiHeader>
    <fileDesc>
      <titleStmt>
        <title>APU KOLKI HIRKA</title>
        <author>Villafán Broncano, Macedonio</author>
      </titleStmt>
      <editionStmt>
	<respStmt>
		<name>Johanna Cordova</name>
		<resp>edición digital</resp>
	</respStmt>
  </editionStmt>
      <publicationStmt>
      	<availability status="free">
    		<p>Difusión gratuita para usos privados o no comerciales.</p>
   		</availability>
      </publicationStmt>
      <sourceDesc>
        <p>Texto tecleado proporcionado por el autor.</p>
      </sourceDesc>
    </fileDesc>
  </teiHeader>
  <text>
    <body>
    <div type="chapter" n="1">
      <p>Kay ampi Qanchis Quchapa kuchunkunachaw wishikuna kushitsikur pintikachaqta rikarmi, maakurillaa awkisyay taripaamanqanta. Hirkakunapis awkisyaayaami, umaakunachaw, shunquukunachaw yarpakachaykunata, llakikuykunata hatishqa…</p>
      <p>Nuqa awkis Kolki Hirkam kaa, Tayta Apu Amarupa hatun hirkankunachaw yachaq. Unay ayllurunakunapa kuyayninmi kaa; hatun Apu Wamaanin. Allipaqpis, mana allipaqpis, shunquuchaw qillayniita qararqawmi pitapis allipa mañakayaamaqtaqa. Imay patsapita? Ayka pachakuti kanqanpita? Imayka unay kaptinpis tsayta yarparaykaa kanantanawllam. Kanan qillayniita ushakaatsiyanqanchaw; mina uryaq runakunapa waktsa kayninta, wambrankunata apakurkur aywakuyanqanta rikaarir; wanushqakuna llakipaq wayrachaw niyanqanta wiyaraarir, kikiillachawmi allaapa llakishqa yarpaarii…</p>
	<p>Pasaypa unay patsachawqa Kuta Kancha ayllu runaakunam shayaamurqan; allaapa unaypita Mama Pachapaq qaraynin churaqkuna, nuqatapis hina unaypiq kuyamaqnii runakuna. Kuyaynin Qanchis Qucha kinrayninpam llamankunata, wikuñankunata mitsiyaq paykuna. Tsay mitsiqninkunam tariyarqan qaqakuna raqranpa qillaynii pashtaykaqta; tayta Intiwan chipapaypa chipapaykaqta. Paykunan willakuyarqan yachaq awkinkunaman: “Tayta Kolki Hirkapa pachankunachawmi sellaama shumaq qillay chipapaakuykan”, nishpa. Tsaymi ayllukarkur shayaamurqan. Imatapis manaraq aylluyaptinmi, tayta Amaru, punuyninkunallachaw willapaanaq: “Tsay qillayta munarqa, tayta Kolki Hirkapaqmi qaraynin churayaapunayki”, nishpa. Tsayta wiyaykurmi shayaamurqan qarayninkunawan, takinkunawan, tushuq runankunawan. Allaapa shumaqmi shaqshankuna tushuykayaamurqan, tinyankunawan, pinkullunkunawan, kuyaynin Qanchis Quchapa kuchunkunachaw, yakun chipapaykaptin. Llapaa apu hirkakunapam nawiikunapis, rinriikunapis allaapa kushirirqan. Tsay takikunata wiyar Tayta Amarupis allaapam kushirirqan hina; patsa rurinchaw hatun kuru kayninta kuyuqraaratsirqaran paypis.</p>
	<p>Tsaypitanam churarayaamurqan qiñwakuna, uqshakuna kinrayman qarayninta: kukata, aswata, tukuy laaya shumaq harata, mishkiq llullu papata, kantuta waytakunata, chasqa mikuykunatapis.
		<lg><l>“Tayta Apu Kolki Hirka, </l>
		<l>Qaraynikim apallaayamurqaw;</l>
		<l>Kukata, aswata, mikuykunata.</l>
		<l>Qillaynikita qaraykayaamay, taytallay...”</lg></p>
	<p>Tsaymi nuqaqa achka qillayniita pashtaratsipurqaa. Kushikuymi urya kaq tsay patsachaw. Kallpankunawan yanapanakur, kushikuypa uryarmi qillayta raslla aylluriyarqan. Tsaypitanam takiraakun apakuyarqan qillayniita, Qanchis  Quchapiq yarquq Tampu mayu uranpa. Markanman chaarirnam wayra tullpankunachaw ñanpuyaaratsir, ichikllallan qillaypiq shumaq murukunata, waatakunata ruraykur, Mama Pachapaq, nuqakuna apukunapaq, Qanchis Quchapaq, churayaamurqan, tamya kananpaq, mikuy achka kananpaq, waatankuna mirananpaq; ari paykunaqa Tampu mayu aywaqchaw quñu patsapita rara punakamam murupakuyaq, waatapakuyaq. Tsaynaw llapanta rurayarmi shumaq kawakuychaw kakuyaq: Mama Pachata kuyashpa, apukunata kuyashpa, Qanchis Quchata kuyashpa; llapan imaykachawpis yanapanakushpa, kushiypa uryashpa…</p>
	<p>Tsay patsapitam nuqa musyaq kaa imaykapis paykunapa umankunachaw kaqta, shunqunkunachaw kaqta.</p>
    </div>
    <div type="chapter" n="2">
    <p>Tsaypita unaynintanam karu marka runakuna shayaamurqan.
Puntatam Chawinkuna, Tiyawanakukuna; hananmannam hatun Mama Quchapa kuchunchaw taaraq markakuna: Muchikkuna, Sipankuna, Parakaskuna, Chimukkuna, mana hutin yarpanqaa markakunapis. Kuta Kanchakunawanmi paykuna chaayaamuq, paykunapa nuqa tayta Wamaanin kanqaata musyar. Tsay karu runakunapis hina apayaamuqmi qaraynii: mikuyninkunata, kukata, sellaama mishkiq Mama Qucha mullukunata, tayta Kamakuq Apu Wiraquchapa mikuyninta. Paykunaqa apayaamuqmi hina qaraynin Qanchis Quchapaqpis, llapan apukunapaqpis: tayta Waskaranpaqpis, tayta Allpamayupaqpis, tayta Yerupahápaqpis, tayta Katekiillapaqpis, tayta Libiaqpaqpis... Paykunapis hina alli tamyamunanpaq, Tampu Mayu imaypis mana tsakinanpaqmi mañakuyaq; tsaki aqushapa chawpinkunachaw mikuykuna muruyanqanta waytatsiyaanampaq.
		<lg><l>“Hatun Apu taytakuna,</l>
		<l>Kay qaraykullaakunata chaskiykallaayaamay.</l>
		<l>Tamyallaakuna, yakullaakuna,  waatallaakuna mirarinanpaq murullaakuna waytarinanpaq...</l>
		<l>Tayta Kolki Hirka, qillaynikita qaraykayaamay...”</l></lg></p>
	<p>Qanchis Quchatapis hina mañakuyaqmi qarayninkunawan. Tsaypitanam hina Tampu mayutapis; pasaypa tsuya yakunmanmi hitayaapuq mikuynin, sellaama achka challwakunapis pukllar pintikachaykaqman.</p>
	<p>Qarayaamanqannawmi hina nuqapis tsay runakunata qillayniita qaraq kaa. Mana qaraynii apamushpa qillayniita munayaptinqa piñakuqmi kaa. Tsaymi tayta Amarunaaqa piñarkur runakunata mikuq; mana mikurpis wanuykatsikmi uchkukuna rurayanqan rurinchaw nina hamaninwan.</p>
	<p>Llapan markakunapis musyayaqmi tsaynaw kananta. Manam qunqayaqtsu imaypis.</p>
	<p>Tsaymi llapan marka tsararaq Tawantinsuyu kanqan wiñaykunachawpis, kikin sapa inkakunapis, kuraakankunapis Qusqu markapita shayaamuq qarayninkunawan, kukawan, mikuykunawan; llullu llamakunatapis wanutsiyaamuqmi wamaq wamaqqa. Allaapam qillayniita inkakuna munaykuyaq, sellaama kutiykamur kutiykamuryan ayka kutiraq apakuyarqan!, runankunata taki hanan, kushikuy hanan uryaykatsiryan. Tsay llapanraykurmi kushishqa qillayniita paykunatapis qaraykuq kaa; uchkukuna rurayanqanpapis rasllam pashtaratsipuq kaa, potohh, potohh, nishpa; hatun Apukunapa wayinpaqmi niyaptin, kikin inkakunapa wayinpaqmi niyaptin; kay tayta Kolki Hirkapa qillayninwan Mama Killapa wayintam shumaqyaatsiyaashaq, niyaptinnaaqa.</p>
	<p>Tsay patsachawpis kushikuymi urya kaq llapanpaq.</p>
    </div>
    <div type="chapter" n="3">
    <p>Tsaynaw kaykaptinmi Inkapa runankuna huklla illakaariyarqan qaraynintapis yarpaatsimar. Imaraq karqun, nirqaami nuqa. Huk pachakuti itsa? Mitsiqkunaman rinriita kamaykurnam musyarirqaa: maa yuraq runakunash, shapra kaqlla runakunash, hatun Mama Quchapa yuriyaamunaq; kay llapan markakuna, llapan runakunata tsararaq; “nuqantsiktapis, imaykantsiktapis tsararaq”. Tsayllachawnam musyapakurirqaa llapan hirkakuna willakamunqanta. Markakunata chikinakiiman rakikaykatsir, atuqnaw ulikuykuryan inkapa sinchinkuna wanutsiyanqanta; tayta Wiraquchanawmi kayan, pantakur niyanqanta musyaykurnaaqa. Imanawshi wakin marka inkakuna chikiyanqanta musyaykurnaaqa tukuy marka runakunata paykunapaq aylluykuyaq. Paykunawanshi inkapa sinchinkunata ushakaatsiyaanaq, kikin Qusqukamapis chaariyaanaqshi inkakuna ushakaatsiq.</p>
	<p>Imanaw mantsakaypaq tsay uli wiraquchakuna quritawan qillayta munaykuyaq. Qaha Markachaw Atawallpa Inka wayi tinku qunqanpis maa pasaypa imatsu kanaq paykunapaqqa. Tsaypitaqa mana mantsakushpa hatun Apukuna wayinchaw ashirnash qallakuykuyaanaq; nawpa Chawin Apukunapa wayintapis huchur qallayaanaqshi. Hatun Qurikancha wayipiqpis apakuyaanaqshi llapan apukunapa qurinta, qillayninta. Sellaama qillay munaywan, quri munaywan, tsay shapra wiraquchakuna kikinkuna purapis wanutsinakuykuyaanaqshi.</p>
	<p>Tsayraykurmi Manko Inka ninqan, tayta Inti yarqamuq markakunapita, Willkapanpa markachaw runankunawan imanaw tsay shaprakunata hitaytapis musyayanqanyaq, chaskikunata kachamunaq: kutakancha wawqintsikkuna  tayta Kolki Hirkachaw uchkukunata alliq tsapaykuyaatsun, nishpa. Tsaymi Tampu mayuman hitarkuyarqan Mama Killapa wayinpaq achka qillay aylluyanqantapis; Atawallpata kachariyaananpaq qillayta qurita Qusqupita achka llamakunawan chaskinkuna apaykaayanqantapis Qanchis Quchamanmi hitarkuyarqan hina, sapa Inkanta wanutsiyanqantana musyaykur.
		<lg>
			<l>“Qanchis Qucha, mamallay,</l>
			<l>Kay qillayta pakakurkuy shunquykichaw,</l>
			<l>Ama uli wiraquchakunapa makinman</l>
			<l>Kay qillay chaykutsuntsu...”</l>
		</lg></p>
	<p>Itsa huk shaprakuna qatiraq laqwa kurakakunachi willaykuyarqan hatun karu Kolki Hirkachawmi achka qillay kan, nishpa. Tsaynawpam tsay uli wiraquchakuna yurikarayaamurqan, kutakanchakunata maqakur; maychawmi tsay hirka, tsay uchkukuna, nishpa. Tsayran riqiriyarqaa tsay huk laya runakunata; maa shaprashqam, yuraq, hikan kayaanaq. Allaapa qillaypaq ayrayashqa kayanqan rikakuqmi wiskur nawinchaw, atuq shiminchaw.</p>
	<p>Kutakancha runaakuna allim tsarakuyarqan, tsay aksaykuna maychawtaq tsay qillay hirka, nishpa maqatsiyaptin. Ishkay awkinkunapis wanuyaallarqanmi mana willakuyanqanraykur. Tsarakuykaayaptinmi, huk shapra, kanan llapan wambrakunatam quchaman kunkanta ruqurir hitarkuyaa, nirqan. Tsaynaw nirirnam huk wamrata tsariykur ruqurita munarqan. Tsaynawparan Kutakancha ayllu runaakuna willakuyarqan maychaw hirka kanqanta, maychaw yaykuna machaykuna kanqanta.
		<lg>
		<l>“Wamrantsikraykurqa hina willaykushun,</l>
		<l>Paykuna wanuptinqa, Kutakancha markantsik ushakanmanchi...”</l>
		</lg></p>
	<p>Españash maa kanaq tsay shaprakunapa markan. Haq marka. Allaapa karu marka, hatun Mama Quchakuna pasayraq. Runakunapa pantakuyninwan wiraqucha hutiyuq, unay willakuychaw imanaw yachaq shapra runakuna Mama Quchapa chaayamunqanta yarpar. Huklaayam shiminkuna kanaq, kastellano nishqan; runa shimitsu. Tsaypitam runakunapis, nuqapis paykunapa parlakuyninta kaayiyta, inishiyta yachakuyarqaa. Tsayllachawnam imanaw markankunachaw kawayninta qallaykuyarqan, imanaw uryatsikuynintapis, imanaw apunkunapaq kuyaynin kanqantapis; hina tsaynaw paykunapa kawayninta kay markakunamanpis churamur.</p>
	<p>Karu runakunawanmi uchkukunata kicharatsiyaamurqan. Imanawmi kushiykurqa shaprakunapa nawin chipapaq qillayniita rikaykur. Kay mina, niyarqanmi kastellano shiminchaw, San Juan de Kolki Hirkam hutin kanqa. Huk cura niyanqanmi, inkakunapa willka uman niraqnaw, misan hirkaachaw ruramurqan; tsaypitanam huk krusta pachaa uran hawiramurqan. Hananmannam tsay España curaqa ruratsirqan Kutakanchachaw ichikllan apunkunapa wayin. Tsaymannam churarqan qirupiq San Juanta; runaakunata,  kananpitaqa kay santutam kuyayaanayki, nishpa.</p>
	<p>Tsaymi tayta Amaru allaapa piñashqa illarikurkurqan Qanchis Qucha rurimpa; patsatapis pasaypa mantsakaypaq kuyuratsimurnin; españakunatapis mantsakaaratsirnin.</p>
	<p>Tsay patsapaqnawqa Kutakancha markapis, runakunapis, hirkakunapis, muruy chakrakunapis huk España encomenderupana tikrarqa. Tsay patrón markanpita apamunqan waatankunatam mitsiyaapuq, waakankunata, uushankunata. Shumaq muruy chakrakunatapis paypaqnam muruyaapuq. Tsaynawpam rikakaaramurqa pachakuti, patsa tikray. Tsay waatakunachawmi kaq sellaama hikan torukuna, sellama kallpayuq torukuna. Piñarkur imanawmi pelyaykuyaq, hirkakuna uranpapis hitanakuyanqanyaq. Tayta Amarunawmi kayan, niyaqmi mantsakashqa runakuna. Tsaymi kikin tayta Amaru Qanchis Quchachaw illarinqanyaq, hirkakunapis waatayarqaa toruukuna, taapamanantsiqpaq, nishpa. Nuqa waatarqaa hatun barrosu torutam; Qucha rurinchawmi pay kawaraq. Imanawmi hatun killa ampikunachaw yarqaramuq Qanchis Quchapita. Imanawmi pururun pururun nishpa ayqikachaykuq pampakunapa, hirkakunapa, patsatapis kuyutsishpa, rumikunata halurpis tillapyaatsishpa, runakunata pasaypa mantsakaatsir. Nuqallam musyaq kaa tayta Amaru kallpan qunqanta.</p>
	<p>Españakunapa runanta toruu willapaqmi: “Mana Tayta Kolki Hirkapaq qaraynin apamurqa, patronnikikunawanmi ushakaayanki”. Españakuna mana qaraynii churamushpa qillayniita horqur qallaykuyarqa. Niykurqa karu marka runakunatam chatsikarayaamurqan minachaw uryaq; Kuta Kancha runaakunatapis hina. Imanawmi uryatsillaayaq quya paqas, manaraqpis tayta inti yarqamunqanpita, ampi hiqanqan paqasyaq. Mitash tsay uryatsikuy kanaq. Warmikuna, mamakuna allapam llakillaayaq, waqallaayaq:  
		<lg><l>“Mina mitam kay, nishpam markallaakunapiq aksaypa apakuyan runaakunata, ullqu wamraakunata.</l>
		<l>Tsay minaman mitaq aywaqkunapaqqa manam kutimuypis kawaypis kannatsu. Minachawnam ushakaakullaayan...”.</l></lg></p>
	<p>Tsaynawpam waqakuy, llakikuy, kay patsachaw qallarqan. Uryapis kushikuynatsu manam karqan, sellaama llakikuynam; españolkunapa minanchawpis, chakranchawpis, imaykachawpis paykunapaq kaqchawqa. Rasonpa huk pasaypa mantsakaypaq pachacuti, huk laaya patsa.</p>
	<p>Sokabón niyanqan machay allaapanam yaykuykuq hirkaakunaman qillayniipa naaninta qatiraychaw. Mandonkuna chikuti hanallanllam mitaq runakuna uryaykullaayaq uchkukunachaw, lluta erramientakunallawan, yawartsashqa makinkunawan. Metal waskawanran, kadena nishqanwanran, mana aywakuyaananpaq wakin piñakuqnaw kaqtananaaqa wataraatsiyaq. Apariq mitaqkuna, waskakunawan, qaratsa pikshakunawan apayaq rumi rumintin qillayniita, españakunapa mulinunkunaman, hornunkunaman, hatun wayi ingeniu nishqan kutakancha uranin Tampu mayu kunchunkama. Tsaychawnami españakuna, wamran mishtikuna, kikinwan shamuq mandonkunawanpis rikaraykaptin, ichikllallam tikatanaw runakuna rurakaatsiyaq pasaypa allikaq qillayniillata; rumi rumitaqa mayu kuchun pampakunamanmi hitakacharkuyaq.</p>
	<p>Mitaq runakuna manam markankunaman kutillaayaqnatsu; allaapam wanuykuyaq hatun machay sokabonchaw, mallaqaywan, alalaywan, qishyakunawan. Wakinnaqa shallaayaamuq warminkunawan, wamrankunawan; paykunapis wakin wakinqa wanullaayaqmi hina tsay lluta lluta rumilla, ichulla wayikunachaw mallaqaywan, alalaywan. Waktsa kaywan manam ima mirkapanpis pampar churayaqtsu huk kawaypaq. Ukhu pachapita wiyakamuqran llakikuynin.</p>
	<p>Pakayllapam kuyamaqnii mitaqkuna, mikiipa rantin kuka quyanqanta rakirir, raqraakunaman wallkinpita hurqaramur churayaamuq, Kuta Kancha kaqkunanaaqa.
	<lg><l>“Tayta Kolki Hirka, qishyaytapis, mallaqaytapis apakuy;</l>
		<l>tsarakuykatsillaayaamay kay mita ushakanqanyaq</l>
		<l>markallaakunaman kutikuyaanaapaq,</l>
		<l>Aw, hatun Awkish?...”</l></lg></p>
	<p>Tsay runapa waqaynin allaapam llakitsimaq. Imanawmi shunquu puwaykuq piñaywan; imanawmi munaykuq kaa waqatsita tsay patronpa mandonninkunata. Imanawpapis yaykurqaami punuyninkunaman. Hatun killa ampikunachaw, piña toruu musyatsiqmi, kanan tayta Kolki Hirka mikuyaashunkim, nishpa. Mana qarayta churayanqanraykur, runaakunata waqatsiypa uryatsiyanqanraykur, kushikuyta mana quyanqanraykurmi ushakaatsiyashqayki, nishpa.</p>
	<p>Tsaynawpapis manam wiyakuyaqtsu, manam yachakuyaqtsu imanaw kaway kananta, alli kaway hatun yachakuyta. Tsaynaw kaptinmi qayakurqaa tayta Libiaqman, Tayta Illapaman; kaykunata kallpantsikta musyaratsi, nishpa. Sellaamam tamya kaykamurqa, laqchiypa, hichaypa, taytakuna! Runtuntin, illapantin, patsatapis kuyutsiypa, tayta! Punrurunnn, punrurunnn...!, nishpa. Wayrapis mandon mishtikunapa wayinta hitakacharkurqam. Hananmannam yuraq rashtawanna pasaypa qatarirqan. Runakunapa wayinllatam ankupaarirqan. Tsaymi ampipa sokabonkunaman yeekuyaamurqan mishtikuna. Tsaymi punuykatsir rurunkunata, orqu kayninta apakurqaa. Hananmannam, kay qillaynii imanawpapis ushakaatsun, ama makinkunachaw tsarakutsuntsu, nishpa mañakurqaa hatun Pachakamaq taytantsikta.</p>
	<p>Manam tsaynawpapis ushakarqatsu runa waqay, qillaynii suwakuy. Wanuyaptinpis, rasllam mitaq runakunata chaaratsiyaamuq mandoninkunapis, yanapaqnin kasikikunapis.</p>
	<p>Llama qatiq, mula qatiq runakuna, qatinakuyllapam aywayaqpis kutiyaamuqpis ingeniupita Limakama qillay kargawan. Paykunam willakayaamuq, mitaqkunata kaychawnawllash waqatsillaayan karu minakunachawpis; hatun Potuqsichawpis, Wankawillkachawpis, maychawpis hina, hinantin Amerika ninqan españakuna tsararaayanqanchawqa.</p>
	<p>Tsaymi Tayta Túpak Amaru huk pachakutita waraykaatsin runankunawan, nishpa willakarayaamuptin, apukunapis allaapam kushiriyarqaa. Kananqa mitapis, waqakuypis, mallaqaypis ushakanqam, niyaptin. Inkakunam kutiyaamunqa niyaptin, nawpa patsachawnawmi, nawpa aylluntsikkunachawmi yapay allí kawakushun, niyaptin. Kananqa pachakutim kanqa, nishpam barrosu toruupis tumaykachaarirqan Qanchis Quchapiq yarqaramur. Kikin Tayta Amarupis kuyurirqanmi hina karu karukama yakutapis hiruruypa ramar.</p>
	<p>Huk ampinam, ichikllan mitaq runanaw rurakaarir, qalachakilla, shillpilla, llapan runakupa kadenankunata paskarapurqaa, mandonkunata punukaaratsir. Kushishqam aywakuyarqan hirkakunapa, inka naanikunapa, tayta Túpak Amarupa runankunawan ayllukaq.
		<lg><l>“Kananmi españakunata qarqushun;</l>
		<l>kananmi pachakuti kanqa...”.</l></lg></p>
	<p>Manachi inkakunapaq, runakunapaq pachakutin chaanan karqaraqtsu. Túpak Amaru Inkata, runankunata, españapa allaapa hatun ejercitunkuna wanuykatsiyarqam. Tsaychawpis wanuyarqanmi Kuta Kancha runaakunapis. Tayta Tupak Amaru kikintanaaqa, allaapa llakikuypaqmi, allaapa waqakuypaqmi wanuykatsiyarqan. Manam imaypis tsaytaqa pipis qunqarinqatsu. Tsaypaq hina paalla danzaq shipashkuna kaynawmi watatsaq watatsaq fiestakunachaw takiyan: 
	<lg><l>“Chusku kawalluwanmi rachitsita munayarqan tsay españakuna;</l>
		<l>pasaypa tullunkuna eetsankuna rachikaanantam munayarqan;</l>
		<l>manam tsay chusku hatun kawallukuna pwedirqatsu.</l>
		<l>Kanantanawllam yarparaykantsik, tayta Kolki Hirka...”</l></lg></p>
	<p>Llakikuy, waqakuy! Mitaq runakunata kutitsillaayarqam minaman. Aywakuyanqanta yarpaykatsiryan, allaapatam hipaykatsiyaq mishti mandonkuna.</p>
	<p>Kuta Kancha runakunaqa hina, España patronninkunapaq apayaapuq uushapa millwanta ruqurir, waakanpis Limakamam qatiyaapuq; mikuykunata ayllurirpis apayaapuqmi hina, mandonninkuna rikaylla.</p>
	<p>España wiraquchakuna allaapa qillaynin mana mirakaananpaq, wayratam qayaq kaa, Tayta Pachakamaqta yapay mañakurir. Imanawmi hirkakunapa, naanikunapa puukaykamuq; shukukuy rurakaarirmi qillay apaq llamakunata, mulakunata, hitarkuq huk ishkayllatapis mayuman, hiqakunaman. Tsaypitaqa mananam aylluyaqnatsu ichikllan qillay tikakunata, wanuyta mantsar. Limapitanam Mamaquchapa, barku nishqanwan, apatsiyaq karu markankunaman. Tsaychawpis hina Tayta Pachakamaqmi munarqa tapsikacharkur mikukurquq tsay barkukunata runa runantin. Mana tsaynawkaptinnam karu marka suwakuna, piratakuna niyashqan, quchiykuyaq llapan qillaytapis, quritapis apayanqantaqa. Imanawpapis hina achkataran qillayniita chaatsiyaq España markanman. Pero niyaqmi tsay karu markakunapa puriqkuna: España reykuna, kuyapaariyanllash, rikapaarillanyash tsay qillayta, niykurqa hukkunanash apakuyan, haqaykipiqmi, imaykatapis rantikunqaqpiqmi, nishpa.
Tsay karu markakuna allaapa pwediqshi kayaq.</p>
	<p>Tsaymi yarpaariq kaa unay patsakunata; imapaq kay markakuna, imapaq kikin inkakunapis qillayta, qurita ashiyanqanta; 
mana ambisyaraykurtsu, mana pwediq kayaananpaqtsu; huk laayapaq: apukuna qarayanqanta kutitsiypa, apunkupanapa nawinta kushiratsiyaananpaq, wayinkunata, ushnunkunata shumaqyaatsiyaanampaq; inkakuna, willaq-uumakuna alli hanaakuriyaananpaq; apukunapaq quri putuchaw aswata hichapuyaananpaq; inkakuna, kasikikuna kushikuriyaananpaq; mana rantikuyaananpaqtsu, kayraykurmi pwediq tikrarii niyaananpaqtsu.</p>
    </div>
    </body>
  </text>
</TEI>
